[
    {
        "title": "春宫怨",
        "author": "杜荀鹤",
        "biography": "",
        "paragraphs": [
            "早被婵娟误，欲妆临镜慵。承恩不在貌，教妾若为容。",
            "风暖鸟声碎，日高花影重。年年越溪女，相忆采芙蓉。"
        ],
        "notes": [
            ""
        ],
        "volume": "卷六百九十一",
        "no#": 1
    },
    {
        "title": "访道者不遇",
        "author": "杜荀鹤",
        "biography": "",
        "paragraphs": [
            "寂寂白云门，寻真不遇真。只应松上鹤，便是洞中人。",
            "药圃花香异，沙泉鹿迹新。题诗留姓字，他日此相亲。"
        ],
        "notes": [
            ""
        ],
        "volume": "卷六百九十一",
        "no#": 2
    },
    {
        "title": "送人游吴",
        "author": "杜荀鹤",
        "biography": "",
        "paragraphs": [
            "君到姑苏见，人家尽枕河。古宫闲地少，水港小桥多。",
            "夜市卖菱藕，春船载绮罗。遥知未眠月，乡思在渔歌。"
        ],
        "notes": [
            ""
        ],
        "volume": "卷六百九十一",
        "no#": 3
    },
    {
        "title": "送陈昈归麻川",
        "author": "杜荀鹤",
        "biography": "",
        "paragraphs": [
            "麻川清见底，似入武陵溪。两岸山相向，三春鸟乱啼。",
            "酒旗和柳动，僧屋与云齐。即此吾乡路，怀君梦不迷。"
        ],
        "notes": [
            ""
        ],
        "volume": "卷六百九十一",
        "no#": 4
    },
    {
        "title": "出山",
        "author": "杜荀鹤",
        "biography": "",
        "paragraphs": [
            "病眼看春榜，文场公道开。朋人登第尽，白发出山来。",
            "处世曾无过，惟天合是媒。长安不觉远，期遂一名回。"
        ],
        "notes": [
            ""
        ],
        "volume": "卷六百九十一",
        "no#": 5
    },
    {
        "title": "浙中逢诗友",
        "author": "杜荀鹤",
        "biography": "",
        "paragraphs": [
            "到处有同人，多为赋与文。诗中难得友，湖畔喜逢君。",
            "冻把城根雪，风开岳面云。苦吟吟不足，争忍话离群。"
        ],
        "notes": [
            ""
        ],
        "volume": "卷六百九十一",
        "no#": 6
    },
    {
        "title": "送友游吴越",
        "author": "杜荀鹤",
        "biography": "",
        "paragraphs": [
            "去越从吴过，吴疆与越连。有园多种橘，无水不生莲。",
            "夜市桥边火，春风寺外船。此中偏重客，君去必经年。"
        ],
        "notes": [
            ""
        ],
        "volume": "卷六百九十一",
        "no#": 7
    },
    {
        "title": "出常山界使回有寄",
        "author": "杜荀鹤",
        "biography": "",
        "paragraphs": [
            "自小即南北，未如今日离。封疆初尽处，人使却回时。",
            "开口有所忌，此心无以为。行行复垂泪，不称是男儿。"
        ],
        "notes": [
            ""
        ],
        "volume": "卷六百九十一",
        "no#": 8
    },
    {
        "title": "经废宅",
        "author": "杜荀鹤",
        "biography": "",
        "paragraphs": [
            "人生当贵盛，修德可延之。不虑有今日，争教无破时。",
            "藓斑题字壁，花发带巢枝。何况蒿原上，荒坟与折碑。"
        ],
        "notes": [
            ""
        ],
        "volume": "卷六百九十一",
        "no#": 9
    },
    {
        "title": "登天台寺",
        "author": "杜荀鹤",
        "biography": "",
        "paragraphs": [
            "一到天台寺，高低景旋生。共僧岩上坐，见客海边行。",
            "野色人耕破，山根浪打鸣。忙时向闲处，不觉有闲情。"
        ],
        "notes": [
            ""
        ],
        "volume": "卷六百九十一",
        "no#": 10
    },
    {
        "title": "途中春",
        "author": "杜荀鹤",
        "biography": "",
        "paragraphs": [
            "马上览春色，丈夫惭泪垂。一生看却老，五字未逢知。",
            "酒力不能久，愁根无可医。明年到今日，公道与谁期。"
        ],
        "notes": [
            ""
        ],
        "volume": "卷六百九十一",
        "no#": 11
    },
    {
        "title": "入关历阳道中却寄舍弟",
        "author": "杜荀鹤",
        "biography": "",
        "paragraphs": [
            "求名日苦辛，日望日荣亲。落叶山中路，秋霖马上人。",
            "晨昏知汝道，诗酒卫吾身。自笑抛麋鹿，长安拟醉春。"
        ],
        "notes": [
            ""
        ],
        "volume": "卷六百九十一",
        "no#": 12
    },
    {
        "title": "赠欧阳明府",
        "author": "杜荀鹤",
        "biography": "",
        "paragraphs": [
            "贤宰宰斯邑，政闻闾里间。都缘民讼少，长觉吏徒闲。",
            "帆落樽前浦，钟鸣枕上山。回舟却惆怅，数宿钓鱼湾。"
        ],
        "notes": [
            ""
        ],
        "volume": "卷六百九十一",
        "no#": 13
    },
    {
        "title": "赠临上人",
        "author": "杜荀鹤",
        "biography": "",
        "paragraphs": [
            "不计禅兼律，终须入悟门。解空非有自，所得是无言。",
            "眼豁浮生梦，心澄大道源。今来习师者，多锁教中猿。"
        ],
        "notes": [
            ""
        ],
        "volume": "卷六百九十一",
        "no#": 14
    },
    {
        "title": "题战岛僧居",
        "author": "杜荀鹤",
        "biography": "",
        "paragraphs": [
            "师爱无尘地，江心岛上居。接船求化惯，登陆赴斋疏。",
            "载土春栽树，抛生日𫗪鱼。入云萧帝寺，毕竟欲何如。"
        ],
        "notes": [
            ""
        ],
        "volume": "卷六百九十一",
        "no#": 15
    },
    {
        "title": "别衡州牧",
        "author": "杜荀鹤",
        "biography": "",
        "paragraphs": [
            "朝别使君门，暮投江上村。从来无旧分，临去望何恩。",
            "行计自不定，此心谁与论。秋猿叫寒月，只欲断人魂。"
        ],
        "notes": [
            ""
        ],
        "volume": "卷六百九十一",
        "no#": 16
    },
    {
        "title": "送人游江南",
        "author": "杜荀鹤",
        "biography": "",
        "paragraphs": [
            "满酌劝君酒，劝君君莫辞。能禁几度别，即到白头时。",
            "晚岫无云蔽，春帆有燕随。男儿两行泪，不欲等闲垂。"
        ],
        "notes": [
            ""
        ],
        "volume": "卷六百九十一",
        "no#": 17
    },
    {
        "title": "游茅山",
        "author": "杜荀鹤",
        "biography": "",
        "paragraphs": [
            "步步入山门，仙家鸟径分。渔樵不到处，麋鹿自成群。",
            "石面迸出水，松头穿破云。道人星月下，相次礼茅君。"
        ],
        "notes": [
            ""
        ],
        "volume": "卷六百九十一",
        "no#": 18
    },
    {
        "title": "读友人诗卷",
        "author": "杜荀鹤",
        "biography": "",
        "paragraphs": [
            "冰齿味瑶轴，只应神鬼知。坐当群静后，吟到月沈时。",
            "雪峡猿声健，风柽鹤立危。篇篇一字字，谁复更言诗。"
        ],
        "notes": [
            ""
        ],
        "volume": "卷六百九十一",
        "no#": 19
    },
    {
        "title": "寄从叔",
        "author": "杜荀鹤",
        "biography": "",
        "paragraphs": [
            "三族不当路，长年犹布衣。苦吟天与性，直道世将非。",
            "雁夜愁痴坐，渔乡老忆归。为儒皆可立，自是拙时机。"
        ],
        "notes": [
            ""
        ],
        "volume": "卷六百九十一",
        "no#": 20
    },
    {
        "title": "寄李溥",
        "author": "杜荀鹤",
        "biography": "",
        "paragraphs": [
            "如我如君者，不妨身晚成。但从时辈笑，自得古人情。",
            "共莫更初志，俱期立后名。男儿且如此，何用叹平生。"
        ],
        "notes": [
            ""
        ],
        "volume": "卷六百九十一",
        "no#": 21
    },
    {
        "title": "郊居即事投李给事",
        "author": "杜荀鹤",
        "biography": "",
        "paragraphs": [
            "无禄奉晨昏，闲居几度春。江湖苦吟士，天地最穷人。",
            "书剑同三友，蓬蒿外四邻。相知不相荐，何以自谋身。"
        ],
        "notes": [
            ""
        ],
        "volume": "卷六百九十一",
        "no#": 22
    },
    {
        "title": "寄诗友",
        "author": "杜荀鹤",
        "biography": "",
        "paragraphs": [
            "别来春又春，相忆喜相亲。与我为同志，如君能几人。",
            "何时吟得力，渐老事关身。惟有前溪水，年年濯客尘。"
        ],
        "notes": [
            ""
        ],
        "volume": "卷六百九十一",
        "no#": 23
    },
    {
        "title": "题田翁家",
        "author": "杜荀鹤",
        "biography": "",
        "paragraphs": [
            "田翁真快活，婚嫁不离村。州县供输罢，追随鼓笛喧。",
            "盘飧同老少，家计共田园。自说身无事，应官有子孙。"
        ],
        "notes": [
            ""
        ],
        "volume": "卷六百九十一",
        "no#": 24
    },
    {
        "title": "长安冬日",
        "author": "杜荀鹤",
        "biography": "",
        "paragraphs": [
            "近腊饶风雪，闲房冻坐时。书生教到此，天意转难知。",
            "吟苦猿三叫，形枯柏一枝。还应公道在，未忍与山期。"
        ],
        "notes": [
            ""
        ],
        "volume": "卷六百九十一",
        "no#": 25
    },
    {
        "title": "霁后登唐兴寺水阁",
        "author": "杜荀鹤",
        "biography": "",
        "paragraphs": [
            "一雨三秋色，萧条古寺间。无端登水阁，有处似家山。",
            "白日生新事，何时得暂闲。将知老僧意，未必恋松关。"
        ],
        "notes": [
            ""
        ],
        "volume": "卷六百九十一",
        "no#": 26
    },
    {
        "title": "山中寄友人",
        "author": "杜荀鹤",
        "biography": "",
        "paragraphs": [
            "深山多隙地，无力及耕桑。不是营生拙，都缘觅句忙。",
            "破窗风翳烛，穿屋月侵床。吾友应相笑，辛勤道未光。"
        ],
        "notes": [
            ""
        ],
        "volume": "卷六百九十一",
        "no#": 27
    },
    {
        "title": "自述",
        "author": "杜荀鹤",
        "biography": "",
        "paragraphs": [
            "四海欲行遍，不知终遇谁。用心常合道，出语或伤时。",
            "拟作闲人老，惭无识者嗤。如今已无计，只得苦于诗。"
        ],
        "notes": [
            ""
        ],
        "volume": "卷六百九十一",
        "no#": 28
    },
    {
        "title": "题江山寺",
        "author": "杜荀鹤",
        "biography": "",
        "paragraphs": [
            "江上山头寺，景留吟客船。遍游销一日，重到是何年。",
            "沙鸟多翘足，岩僧半露肩。为诗我语涩，喜此得终篇。"
        ],
        "notes": [
            ""
        ],
        "volume": "卷六百九十一",
        "no#": 29
    },
    {
        "title": "秋日旅舍卧病呈所知",
        "author": "杜荀鹤",
        "biography": "",
        "paragraphs": [
            "秋色上庭枝，愁怀切向谁。青云无势日，华发有狂时。",
            "枕上闻风雨，江南系别离。如何吟到此，此道不闻知。"
        ],
        "notes": [
            ""
        ],
        "volume": "卷六百九十一",
        "no#": 30
    },
    {
        "title": "秋宿山馆",
        "author": "杜荀鹤",
        "biography": "",
        "paragraphs": [
            "山馆坐待晓，夜长吟役神。斜风吹败叶，寒烛照愁人。",
            "蕴蓄天然性，浇讹世恶真。男儿出门志，不独为谋身。"
        ],
        "notes": [
            ""
        ],
        "volume": "卷六百九十一",
        "no#": 31
    },
    {
        "title": "赠老僧",
        "author": "杜荀鹤",
        "biography": "",
        "paragraphs": [
            "众僧尊夏腊，灵岳遍曾登。度水手中杖，行山溪畔藤。",
            "心空默是印，眉白雪为棱。自得巡方道，栖禅老未能。"
        ],
        "notes": [
            ""
        ],
        "volume": "卷六百九十一",
        "no#": 32
    },
    {
        "title": "别舍弟",
        "author": "杜荀鹤",
        "biography": "",
        "paragraphs": [
            "欲住住不得，出门天气秋。惟知偷拭泪，不忍更回头。",
            "此日只愁老，况身方远游。孤寒将五字，何以动诸侯。"
        ],
        "notes": [
            ""
        ],
        "volume": "卷六百九十一",
        "no#": 33
    },
    {
        "title": "雪中别诗友",
        "author": "杜荀鹤",
        "biography": "",
        "paragraphs": [
            "酒寒无小户，请满酌行杯。若待雪消去，自然春到来。",
            "出城人迹少，向暮鸟声哀。未遇应关命，侯门处处开。"
        ],
        "notes": [
            ""
        ],
        "volume": "卷六百九十一",
        "no#": 34
    },
    {
        "title": "题岳麓寺",
        "author": "杜荀鹤",
        "biography": "",
        "paragraphs": [
            "一簇楚江山，江山胜此难。觅人来画取，到处得吟看。",
            "鹤隐松声尽，鱼沈槛影寒。自知心未了，闲话亦多端。"
        ],
        "notes": [
            ""
        ],
        "volume": "卷六百九十一",
        "no#": 35
    },
    {
        "title": "怀庐岳书斋",
        "author": "杜荀鹤",
        "biography": "",
        "paragraphs": [
            "长忆在庐岳，免低尘土颜。煮茶窗底水，采药屋头山。",
            "是境皆游遍，谁人不羡闲。无何一名系，引出白云间。"
        ],
        "notes": [
            ""
        ],
        "volume": "卷六百九十一",
        "no#": 36
    },
    {
        "title": "题唐兴寺小松",
        "author": "杜荀鹤",
        "biography": "",
        "paragraphs": [
            "虽小天然别，难将众木同。侵僧半窗月，向客满襟风。",
            "枝拂行苔鹤，声分叫砌虫。如今未堪看，须是雪霜中。"
        ],
        "notes": [
            ""
        ],
        "volume": "卷六百九十一",
        "no#": 37
    },
    {
        "title": "与友人话别",
        "author": "杜荀鹤",
        "biography": "",
        "paragraphs": [
            "客路行多少，干人无易颜。未成终老计，难致此身闲。",
            "月兔走入海，日乌飞出山。流年留不得，半在别离间。"
        ],
        "notes": [
            ""
        ],
        "volume": "卷六百九十一",
        "no#": 38
    },
    {
        "title": "赠庐岳隐者",
        "author": "杜荀鹤",
        "biography": "",
        "paragraphs": [
            "自见来如此，未尝离洞门。结茅遮雨雪，采药给晨昏。",
            "古树藤缠杀，春泉鹿过浑。悠悠无一事，不似属乾坤。"
        ],
        "notes": [
            ""
        ],
        "volume": "卷六百九十一",
        "no#": 39
    },
    {
        "title": "怀紫阁隐者",
        "author": "杜荀鹤",
        "biography": "",
        "paragraphs": [
            "紫阁白云端，云中有地仙。未归蓬岛上，犹隐国门前。",
            "洞口人无迹，花阴鹿自眠。焚香赋诗罢，星月冷遥天。"
        ],
        "notes": [
            ""
        ],
        "volume": "卷六百九十一",
        "no#": 40
    },
    {
        "title": "题会上人院",
        "author": "杜荀鹤",
        "biography": "",
        "paragraphs": [
            "鼓角城中寺，师居日得闲。必能行大道，何用在深山。",
            "破衲新添线，空门夜不关。心知与眼见，终取到无间。"
        ],
        "notes": [
            ""
        ],
        "volume": "卷六百九十一",
        "no#": 41
    },
    {
        "title": "送黄补阙南迁",
        "author": "杜荀鹤",
        "biography": "",
        "paragraphs": [
            "得罪非天意，分明谪去身。一心贪谏主，开口不防人。",
            "自古有迁客，何朝无直臣。喧然公论在，难滞楚南春。"
        ],
        "notes": [
            ""
        ],
        "volume": "卷六百九十一",
        "no#": 42
    },
    {
        "title": "送宾贡登第后归海东",
        "author": "杜荀鹤",
        "biography": "",
        "paragraphs": [
            "归捷中华第，登船鬓未丝。直应天上桂，别有海东枝。",
            "国界波穷处，乡心日出时。西风送君去，莫虑到家迟。"
        ],
        "notes": [
            ""
        ],
        "volume": "卷六百九十一",
        "no#": 43
    },
    {
        "title": "近试投所知",
        "author": "杜荀鹤",
        "biography": "",
        "paragraphs": [
            "白发随梳落，吟怀说向谁。敢辞成事晚，自是出山迟。",
            "拟动如浮海，凡言似课诗。终身事知己，此外复何为。"
        ],
        "notes": [
            ""
        ],
        "volume": "卷六百九十一",
        "no#": 44
    },
    {
        "title": "送友人牧江州",
        "author": "杜荀鹤",
        "biography": "",
        "paragraphs": [
            "本国兵戈后，难官在此时。远分天子命，深要使君知。",
            "但遂生灵愿，当应雨露随。江山胜他郡，闲赋庾楼诗。"
        ],
        "notes": [
            ""
        ],
        "volume": "卷六百九十一",
        "no#": 45
    },
    {
        "title": "辞座主侍郎",
        "author": "杜荀鹤",
        "biography": "",
        "paragraphs": [
            "一饭尚怀感，况攀高桂枝。此恩无报处，故国远归时。",
            "只恐兵戈隔，再趋门馆迟。茅堂拜亲后，特地泪双垂。"
        ],
        "notes": [
            ""
        ],
        "volume": "卷六百九十一",
        "no#": 46
    },
    {
        "title": "别从叔",
        "author": "杜荀鹤",
        "biography": "",
        "paragraphs": [
            "立马不忍上，醉醒天气寒。都缘在门易，直似别家难。",
            "世路既如此，客心须自宽。江村亦饥冻，争及问长安。"
        ],
        "notes": [
            ""
        ],
        "volume": "卷六百九十一",
        "no#": 47
    },
    {
        "title": "送人南游",
        "author": "杜荀鹤",
        "biography": "",
        "paragraphs": [
            "凡游南国者，未有不蹉跎。到海路难尽，挂帆人更多。",
            "潮沙分象迹，花洞响蛮歌。纵有投文处，于君能几何。"
        ],
        "notes": [
            ""
        ],
        "volume": "卷六百九十一",
        "no#": 48
    },
    {
        "title": "经贾岛墓",
        "author": "杜荀鹤",
        "biography": "",
        "paragraphs": [
            "谪宦自麻衣，衔冤至死时。山根三尺墓，人口数联诗。",
            "仙桂终无分，皇天似有私。暗松风雨夜，空使老猿悲。"
        ],
        "notes": [
            ""
        ],
        "volume": "卷六百九十一",
        "no#": 49
    },
    {
        "title": "秋夜晚泊",
        "author": "杜荀鹤",
        "biography": "",
        "paragraphs": [
            "一望一苍然，萧骚起暮天。远山横落日，归鸟度平川。",
            "家是去秋别，月当今夕圆。渔翁似相伴，彻晓苇丛边。"
        ],
        "notes": [
            ""
        ],
        "volume": "卷六百九十一",
        "no#": 50
    },
    {
        "title": "送舍弟",
        "author": "杜荀鹤",
        "biography": "",
        "paragraphs": [
            "我受羁栖惯，客情方细知。好看前路事，不比在家时。",
            "勉汝言须记，闻人善即师。旅中无废业，时作一篇诗。"
        ],
        "notes": [
            ""
        ],
        "volume": "卷六百九十一",
        "no#": 51
    },
    {
        "title": "将归山逢友人",
        "author": "杜荀鹤",
        "biography": "",
        "paragraphs": [
            "儒为君子儒，儒道不妨孤。白发多生矣，青山可住乎。",
            "徉狂宁是事，巧达又非夫。只此平生愿，他人肯信无。"
        ],
        "notes": [
            ""
        ],
        "volume": "卷六百九十一",
        "no#": 52
    },
    {
        "title": "经九华费征君墓",
        "author": "杜荀鹤",
        "biography": "",
        "paragraphs": [
            "凡吊先生者，多伤荆棘间。不知三尺墓，高却九华山。",
            "天地有何外，子孙无亦闲。当时若征起，未必得身还。"
        ],
        "notes": [
            ""
        ],
        "volume": "卷六百九十一",
        "no#": 53
    },
    {
        "title": "溪居叟",
        "author": "杜荀鹤",
        "biography": "",
        "paragraphs": [
            "溪翁居静处，溪鸟入门飞。早起钓鱼去，夜深乘月归。",
            "见君无事老，觉我有求非。不说风霜苦，三冬一草衣。"
        ],
        "notes": [
            ""
        ],
        "volume": "卷六百九十一",
        "no#": 54
    },
    {
        "title": "与友人对酒吟",
        "author": "杜荀鹤",
        "biography": "",
        "paragraphs": [
            "凭君满酌酒，听我醉中吟。客路如天远，侯门似海深。",
            "新坟侵古道，白发恋黄金。共有人间事，须怀济物心。"
        ],
        "notes": [
            ""
        ],
        "volume": "卷六百九十一",
        "no#": 55
    },
    {
        "title": "送僧",
        "author": "杜荀鹤",
        "biography": "",
        "paragraphs": [
            "道了亦未了，言闲今且闲。从来无住处，此去向何山。",
            "片石树阴下，斜阳潭影间。请师留偈别，恐不到人寰。"
        ],
        "notes": [
            ""
        ],
        "volume": "卷六百九十一",
        "no#": 56
    },
    {
        "title": "送九华道士游茅山",
        "author": "杜荀鹤",
        "biography": "",
        "paragraphs": [
            "忽起地仙兴，飘然出旧山。于身无切事，在世有余闲。",
            "日月浮生外，乾坤大醉间。故园华表上，谁得见君还。"
        ],
        "notes": [
            ""
        ],
        "volume": "卷六百九十一",
        "no#": 57
    },
    {
        "title": "寄舍弟",
        "author": "杜荀鹤",
        "biography": "",
        "paragraphs": [
            "世乱信难通，乡心日万重。弟兄皆向善，天地合相容。",
            "大野阴云重，连城杀气浓。家山白云里，卧得最高峰。"
        ],
        "notes": [
            ""
        ],
        "volume": "卷六百九十一",
        "no#": 58
    },
    {
        "title": "下第投所知",
        "author": "杜荀鹤",
        "biography": "",
        "paragraphs": [
            "若以名场内，谁无一轴诗。纵饶生白发，岂敢怨明时。",
            "知己虽然切，春官未必私。宁教读书眼，不有看花期。"
        ],
        "notes": [
            ""
        ],
        "volume": "卷六百九十一",
        "no#": 59
    },
    {
        "title": "寄顾云",
        "author": "杜荀鹤",
        "biography": "",
        "paragraphs": [
            "省得前年别，苹洲旅馆中。乱离身不定，彼此信难通。",
            "侯国兵虽敛，吾乡业已空。秋来忆君梦，夜夜逐征鸿。"
        ],
        "notes": [
            ""
        ],
        "volume": "卷六百九十一",
        "no#": 60
    },
    {
        "title": "赠宣城麋明府",
        "author": "杜荀鹤",
        "biography": "",
        "paragraphs": [
            "天下为官者，无君一轴诗。数联同我得，当代遇谁知。",
            "年齿吟将老，生涯说可悲。何当抛手板，邻隐过危时。"
        ],
        "notes": [
            ""
        ],
        "volume": "卷六百九十一",
        "no#": 61
    },
    {
        "title": "望远",
        "author": "杜荀鹤",
        "biography": "",
        "paragraphs": [
            "门前通大道，望远上高台。落日人行尽，穷边信不来。",
            "还闻战得胜，未见敕招回。却入机中坐，新愁织不开。"
        ],
        "notes": [
            ""
        ],
        "volume": "卷六百九十一",
        "no#": 62
    },
    {
        "title": "冬末投长沙裴侍郎",
        "author": "杜荀鹤",
        "biography": "",
        "paragraphs": [
            "欲露尘中事，其如不易言。家山一离别，草树匝春暄。",
            "吹梦风天角，啼愁雪岳猿。伫思心觉满，何以远门轩。"
        ],
        "notes": [
            ""
        ],
        "volume": "卷六百九十一",
        "no#": 63
    },
    {
        "title": "赠秋浦金明府长",
        "author": "杜荀鹤",
        "biography": "",
        "paragraphs": [
            "倚郭难为宰，非君即有私。惟凭野老口，不立政声碑。",
            "苦甚求名日，贫于未选时。溪山竟如此，利得且吟诗。"
        ],
        "notes": [
            ""
        ],
        "volume": "卷六百九十一",
        "no#": 64
    },
    {
        "title": "和高秘书早春对雪登楼见寄之什",
        "author": "杜荀鹤",
        "biography": "",
        "paragraphs": [
            "天有惜花意，恐花开染尘。先教微雪下，始放满城春。",
            "且醉登楼客，重期出郭人。因酬郢中律，霜鬓数茎新。"
        ],
        "notes": [
            ""
        ],
        "volume": "卷六百九十一",
        "no#": 65
    },
    {
        "title": "乱后山中作",
        "author": "杜荀鹤",
        "biography": "",
        "paragraphs": [
            "自从天下乱，日晚别庭闱。兄弟团𪢮乐，羁孤远近归。",
            "文章甘世薄，耕种喜山肥。直待中兴后，方应出隐扉。"
        ],
        "notes": [
            ""
        ],
        "volume": "卷六百九十一",
        "no#": 66
    },
    {
        "title": "旅寓书事",
        "author": "杜荀鹤",
        "biography": "",
        "paragraphs": [
            "日日惊身事，凄凄欲断魂。时清不自立，发白傍谁门。",
            "中路残秋雨，空山一夜猿。公卿得见面，怀抱细难言。"
        ],
        "notes": [
            ""
        ],
        "volume": "卷六百九十一",
        "no#": 67
    },
    {
        "title": "舟行晚泊江上寺",
        "author": "杜荀鹤",
        "biography": "",
        "paragraphs": [
            "久劳风水上，禅客喜相依。挂衲虽无分，修心未觉非。",
            "日沈山虎出，钟动寺禽归。月上潮平后，谈空渐入微。"
        ],
        "notes": [
            ""
        ],
        "volume": "卷六百九十一",
        "no#": 68
    },
    {
        "title": "长林山中闻贼退寄孟明府",
        "author": "杜荀鹤",
        "biography": "",
        "paragraphs": [
            "一县今如此，残民数不多。也知贤宰切，争奈乱兵何。",
            "皆自干戈达，咸思雨露和。应怜住山者，头白未登科。"
        ],
        "notes": [
            ""
        ],
        "volume": "卷六百九十一",
        "no#": 69
    },
    {
        "title": "泗上客思",
        "author": "杜荀鹤",
        "biography": "",
        "paragraphs": [
            "痛饮复高歌，愁终不奈何。家山随日远，身事逐年多。",
            "没雁云横楚，兼蝉柳夹河。此心闲未得，到处被诗磨。"
        ],
        "notes": [
            ""
        ],
        "volume": "卷六百九十一",
        "no#": 70
    },
    {
        "title": "寄同人",
        "author": "杜荀鹤",
        "biography": "",
        "paragraphs": [
            "尽与贫为患，唯余即不然。四方无静处，百口度荒年。",
            "白发生闲事，新诗出数联。时情竟如此，不免却归田。"
        ],
        "notes": [
            ""
        ],
        "volume": "卷六百九十一",
        "no#": 71
    },
    {
        "title": "下第出关投郑拾遗",
        "author": "杜荀鹤",
        "biography": "",
        "paragraphs": [
            "丹霄桂有枝，未折未为迟。况是孤寒士，兼行苦涩诗。",
            "杏园人醉日，关路独归时。更卜深知意，将来拟荐谁。"
        ],
        "notes": [
            ""
        ],
        "volume": "卷六百九十一",
        "no#": 72
    },
    {
        "title": "塞上",
        "author": "杜荀鹤",
        "biography": "",
        "paragraphs": [
            "草白河冰合，蕃戎出掠频。戍楼三号火，探马一条尘。",
            "战士风霜老，将军雨露新。封侯不由此，何以慰征人。"
        ],
        "notes": [
            ""
        ],
        "volume": "卷六百九十一",
        "no#": 73
    },
    {
        "title": "别敬侍郎",
        "author": "杜荀鹤",
        "biography": "",
        "paragraphs": [
            "交道有寒暑，在人无古今。与君中夜话，尽我一生心。",
            "所向未得志，岂惟空解吟。何当重相见，旧隐白云深。"
        ],
        "notes": [
            ""
        ],
        "volume": "卷六百九十一",
        "no#": 74
    },
    {
        "title": "送青阳李明府",
        "author": "杜荀鹤",
        "biography": "",
        "paragraphs": [
            "善政无惭色，吟归似等闲。惟将六幅绢，写得九华山。",
            "求理头空白，离京债未还。仍闻猿与鹤，都在一船间。"
        ],
        "notes": [
            ""
        ],
        "volume": "卷六百九十一",
        "no#": 75
    },
    {
        "title": "将游湘湖有作",
        "author": "杜荀鹤",
        "biography": "",
        "paragraphs": [
            "一家相别意，不得不潸然。远作南方客，初登上水船。",
            "岳钟思冷梦，湘月少残篇。便有归来计，风波亦来年。"
        ],
        "notes": [
            ""
        ],
        "volume": "卷六百九十一",
        "no#": 76
    },
    {
        "title": "送姚庭珪",
        "author": "杜荀鹤",
        "biography": "",
        "paragraphs": [
            "脱衣将换酒，对酌话何之。雨后秋萧索，天涯晚别离。",
            "人生无此恨，鬓色不成丝。未得重相见，看君马上诗。"
        ],
        "notes": [
            ""
        ],
        "volume": "卷六百九十一",
        "no#": 77
    },
    {
        "title": "投李大夫",
        "author": "杜荀鹤",
        "biography": "",
        "paragraphs": [
            "自小僻于诗，篇篇恨不奇。苦吟无暇日，华发有多时。",
            "进取门难见，升沈命未知。秋风夜来急，还恐到京迟。"
        ],
        "notes": [
            ""
        ],
        "volume": "卷六百九十一",
        "no#": 78
    },
    {
        "title": "贻里中同志",
        "author": "杜荀鹤",
        "biography": "",
        "paragraphs": [
            "乡里为儒者，唯君见我心。诗书常共读，雨雪亦相寻。",
            "贫贱志气在，子孙交契深。古人犹晚达，况未鬓霜侵。"
        ],
        "notes": [
            ""
        ],
        "volume": "卷六百九十一",
        "no#": 79
    },
    {
        "title": "江上送韦彖先辈",
        "author": "杜荀鹤",
        "biography": "",
        "paragraphs": [
            "不易为离抱，江天即见鸿。暮帆何处落，凉月与谁同。",
            "木叶新霜后，渔灯夜浪中。时难慎行止，吾道利于穷。"
        ],
        "notes": [
            ""
        ],
        "volume": "卷六百九十一",
        "no#": 80
    },
    {
        "title": "维扬逢诗友张乔",
        "author": "杜荀鹤",
        "biography": "",
        "paragraphs": [
            "天下方多事，逢君得话诗。直应吾道在，未觉国风衰。",
            "生计吟消日，人情醉过时。雅篇三百首，留作后来师。"
        ],
        "notes": [
            ""
        ],
        "volume": "卷六百九十一",
        "no#": 81
    },
    {
        "title": "秋晨有感",
        "author": "杜荀鹤",
        "biography": "",
        "paragraphs": [
            "木叶落时节，旅人初梦惊。钟才枕上尽，事已眼前生。",
            "吟发不长黑，世交无久情。且将公道约，未忍便归耕。"
        ],
        "notes": [
            ""
        ],
        "volume": "卷六百九十一",
        "no#": 82
    },
    {
        "title": "秋日山中寄李处士",
        "author": "杜荀鹤",
        "biography": "",
        "paragraphs": [
            "吾辈道何穷，寒山细雨中。儿童书懒读，果栗树将空。",
            "言论关时务，篇章见国风。升平犹可用，应不废为公。"
        ],
        "notes": [
            ""
        ],
        "volume": "卷六百九十一",
        "no#": 83
    },
    {
        "title": "晚泊金陵水亭",
        "author": "杜荀鹤",
        "biography": "",
        "paragraphs": [
            "江亭当废国，秋景倍萧骚。夕照残荒垒，寒潮涨古濠。",
            "就田看鹤劣，隔水见僧高。无限前朝事，醒吟易觉劳。"
        ],
        "notes": [
            ""
        ],
        "volume": "卷六百九十一",
        "no#": 84
    },
    {
        "title": "钱塘别罗隐",
        "author": "杜荀鹤",
        "biography": "",
        "paragraphs": [
            "故国看看远，前程计在谁。五更听角后，一叶渡江时。",
            "吾道天宁丧，人情日可疑。西陵向西望，双泪为君垂。"
        ],
        "notes": [
            ""
        ],
        "volume": "卷六百九十一",
        "no#": 85
    },
    {
        "title": "山中贻同志",
        "author": "杜荀鹤",
        "biography": "",
        "paragraphs": [
            "君贫我亦贫，为善喜为邻。到老如今日，无心愧古人。",
            "闭门非傲世，守道是谋身。别有同山者，其如未可亲。"
        ],
        "notes": [
            ""
        ],
        "volume": "卷六百九十一",
        "no#": 86
    },
    {
        "title": "秋日怀九华旧居",
        "author": "杜荀鹤",
        "biography": "",
        "paragraphs": [
            "吾道在五字，吾身宁陆沈。凉生中夜雨，病起故山心。",
            "烛共寒酸影，蛩添苦楚吟。何当遂归去，一径入松林。"
        ],
        "notes": [
            ""
        ],
        "volume": "卷六百九十一",
        "no#": 87
    },
    {
        "title": "江岸秋思",
        "author": "杜荀鹤",
        "biography": "",
        "paragraphs": [
            "驱马傍江行，乡愁步步生。举鞭挥柳色，随手失蝉声。",
            "秋稼缘长道，寒云约古城。家贫遇丰岁，无地可归耕。"
        ],
        "notes": [
            ""
        ],
        "volume": "卷六百九十一",
        "no#": 88
    },
    {
        "title": "哭刘德仁",
        "author": "杜荀鹤",
        "biography": "",
        "paragraphs": [
            "贾岛还如此，生前不见春。岂能诗苦者，便是命羁人。",
            "家事因吟失，时情碍国亲。多应衔恨骨，千古不为尘。"
        ],
        "notes": [
            ""
        ],
        "volume": "卷六百九十一",
        "no#": 89
    },
    {
        "title": "经青山吊李翰林",
        "author": "杜荀鹤",
        "biography": "",
        "paragraphs": [
            "何为先生死，先生道日新。青山明月夜，千古一诗人。",
            "天地空销骨，声名不傍身。谁移耒阳冢，来此作吟邻。"
        ],
        "notes": [
            ""
        ],
        "volume": "卷六百九十一",
        "no#": 90
    },
    {
        "title": "下第东归别友人",
        "author": "杜荀鹤",
        "biography": "",
        "paragraphs": [
            "不得同君住，当春别帝乡。年华落第老，岐路出关长。",
            "芳草缘流水，残花向夕阳。怀亲暂归去，非是钓沧浪。"
        ],
        "notes": [
            ""
        ],
        "volume": "卷六百九十一",
        "no#": 91
    },
    {
        "title": "秋宿诗僧云英房因赠",
        "author": "杜荀鹤",
        "biography": "",
        "paragraphs": [
            "贾岛怜无可，都缘数句诗。君虽是后辈，我谓过当时。",
            "溪浪和星动，松阴带鹤移。同吟到明坐，此道淡谁知。"
        ],
        "notes": [
            ""
        ],
        "volume": "卷六百九十一",
        "no#": 92
    },
    {
        "title": "送人宰吴县",
        "author": "杜荀鹤",
        "biography": "",
        "paragraphs": [
            "海涨兵荒后，为官合动情。字人无异术，至论不如清。",
            "草履随船卖，绫梭隔水鸣。唯持古人意，千里赠君行。"
        ],
        "notes": [
            ""
        ],
        "volume": "卷六百九十一",
        "no#": 93
    },
    {
        "title": "读友人诗",
        "author": "杜荀鹤",
        "biography": "",
        "paragraphs": [
            "君诗通大雅，吟觉古风生。外却浮华景，中含教化情。",
            "名应高日月，道可润公卿。莫以孤寒耻，孤寒达更荣。"
        ],
        "notes": [
            ""
        ],
        "volume": "卷六百九十一",
        "no#": 94
    },
    {
        "title": "登山寺",
        "author": "杜荀鹤",
        "biography": "",
        "paragraphs": [
            "山半一山寺，野人秋日登。就中偏爱石，独上最高层。",
            "有果猿攀树，无斋鸽看僧。儒门自多事，来此复何能。"
        ],
        "notes": [
            ""
        ],
        "volume": "卷六百九十一",
        "no#": 95
    },
    {
        "title": "辞九江李郎中入关",
        "author": "杜荀鹤",
        "biography": "",
        "paragraphs": [
            "帝里无相识，何门迹可亲。愿开言重口，荐与分深人。",
            "卷许新诗出，家怜旧业贫。今从九江去，应免更迷津。"
        ],
        "notes": [
            ""
        ],
        "volume": "卷六百九十一",
        "no#": 96
    },
    {
        "title": "江南逢李先辈",
        "author": "杜荀鹤",
        "biography": "",
        "paragraphs": [
            "李杜复李杜，彼时逢此时。干戈侵帝里，流落向天涯。",
            "岁月消于酒，平生断在诗。怀才不得志，只恐满头丝。"
        ],
        "notes": [
            ""
        ],
        "volume": "卷六百九十一",
        "no#": 97
    },
    {
        "title": "秋日寄吟友",
        "author": "杜荀鹤",
        "biography": "",
        "paragraphs": [
            "闲坐细思量，唯吟不可忘。食无三亩地，衣绝一株桑。",
            "蝉树生寒色，渔潭落晓光。青云旧知己，未许钓沧浪。"
        ],
        "notes": [
            ""
        ],
        "volume": "卷六百九十一",
        "no#": 98
    },
    {
        "title": "江上与从弟话别",
        "author": "杜荀鹤",
        "biography": "",
        "paragraphs": [
            "相逢尽说归，早晚遂归期。流水多通处，孤舟少住时。",
            "干人不得已，非我欲为之。及此终无愧，其如道在兹。"
        ],
        "notes": [
            ""
        ],
        "volume": "卷六百九十一",
        "no#": 99
    },
    {
        "title": "送友人游南海",
        "author": "杜荀鹤",
        "biography": "",
        "paragraphs": [
            "南海南边路，君游只为贫。山川多少地，郡邑几何人。",
            "花鸟名皆别，寒暄气不均。相期早晚见，莫待瘴侵身。"
        ],
        "notes": [
            ""
        ],
        "volume": "卷六百九十一",
        "no#": 100
    },
    {
        "title": "赠聂尊师",
        "author": "杜荀鹤",
        "biography": "",
        "paragraphs": [
            "诗道将仙分，求之不可求。非关从小学，应是数生修。",
            "蟾桂云梯折，鼇山鹤驾游。他年两成事，堪喜是邻州。"
        ],
        "notes": [
            ""
        ],
        "volume": "卷六百九十一",
        "no#": 101
    },
    {
        "title": "旅感",
        "author": "杜荀鹤",
        "biography": "",
        "paragraphs": [
            "白发根丛出，镊频愁不开。自怜空老去，谁信苦吟来。",
            "客路东西阔，家山早晚回。翻思钓鱼处，一雨一层苔。"
        ],
        "notes": [
            ""
        ],
        "volume": "卷六百九十一",
        "no#": 102
    },
    {
        "title": "寄益阳武灌明府",
        "author": "杜荀鹤",
        "biography": "",
        "paragraphs": [
            "县称诗人理，无嫌日寂寥。溪山入城郭，户口半渔樵。",
            "月满弹琴夜，花香漉酒朝。相思不相见，烟水路迢迢。"
        ],
        "notes": [
            ""
        ],
        "volume": "卷六百九十一",
        "no#": 103
    },
    {
        "title": "湘中秋日呈所知",
        "author": "杜荀鹤",
        "biography": "",
        "paragraphs": [
            "四海无寸土，一生惟苦吟。虚垂异乡泪，不滴别人心。",
            "雨色凋湘树，滩声下塞禽。求归归未得，不是掷光阴。"
        ],
        "notes": [
            ""
        ],
        "volume": "卷六百九十一",
        "no#": 104
    },
    {
        "title": "苦吟",
        "author": "杜荀鹤",
        "biography": "",
        "paragraphs": [
            "世间何事好，最好莫过诗。一句我自得，四方人已知。",
            "生应无辍日，死是不吟时。始拟归山去，林泉道在兹。"
        ],
        "notes": [
            ""
        ],
        "volume": "卷六百九十一",
        "no#": 105
    },
    {
        "title": "闽中别所知",
        "author": "杜荀鹤",
        "biography": "",
        "paragraphs": [
            "触目生归思，那堪路七千。腊中离此地，马上见明年。",
            "郡邑溪山巧，寒暄日月偏。自疑双鬓雪，不似到南天。"
        ],
        "notes": [
            ""
        ],
        "volume": "卷六百九十一",
        "no#": 106
    },
    {
        "title": "塞上伤战士",
        "author": "杜荀鹤",
        "biography": "",
        "paragraphs": [
            "战士说辛勤，书生不忍闻。三边远天子，一命信将军。",
            "野火烧人骨，阴风卷阵云。其如禁城里，何以重要勋。"
        ],
        "notes": [
            ""
        ],
        "volume": "卷六百九十一",
        "no#": 107
    },
    {
        "title": "春日访独孤处士",
        "author": "杜荀鹤",
        "biography": "",
        "paragraphs": [
            "地僻春来静，深宜长者居。好花都待晚，修竹不妨疏。",
            "雁入湘江食，人侵晓色锄。似君无学处，头白道如初。"
        ],
        "notes": [
            ""
        ],
        "volume": "卷六百九十一",
        "no#": 108
    },
    {
        "title": "哭友人",
        "author": "杜荀鹤",
        "biography": "",
        "paragraphs": [
            "病向名场得，终为善误身。无儿承后嗣，有女托何人。",
            "葬礼难求备，交情好者贫。惟余旧文集，一览一沾巾。"
        ],
        "notes": [
            ""
        ],
        "volume": "卷六百九十一",
        "no#": 109
    },
    {
        "title": "新栽竹",
        "author": "杜荀鹤",
        "biography": "",
        "paragraphs": [
            "㔉破苍苔色，因栽十数茎。窗风从此冷，诗思当时清。",
            "酒入杯中影，棋添局上声。不同桃与李，潇洒伴书生。"
        ],
        "notes": [
            ""
        ],
        "volume": "卷六百九十一",
        "no#": 110
    },
    {
        "title": "送吴蜕下第入蜀",
        "author": "杜荀鹤",
        "biography": "",
        "paragraphs": [
            "下第言之蜀，那愁举别杯。难兄方在幕，上相复怜才。",
            "鸟径盘春霭，龙湫发夜雷。临邛无久恋，高桂待君回。"
        ],
        "notes": [
            ""
        ],
        "volume": "卷六百九十一",
        "no#": 111
    },
    {
        "title": "乱后归山",
        "author": "杜荀鹤",
        "biography": "",
        "paragraphs": [
            "乱世归山谷，征鼙喜不闻。诗书犹满架，弟侄未为军。",
            "山犬眠红叶，樵童唱白云。此心非此志，终拟致明君。"
        ],
        "notes": [
            ""
        ],
        "volume": "卷六百九十一",
        "no#": 112
    },
    {
        "title": "题著禅师",
        "author": "杜荀鹤",
        "biography": "",
        "paragraphs": [
            "大道本无幻，常情自有魔。人皆迷著此，师独悟如何。",
            "为岳开窗阔，因虫长草多。说空空说得，空得到维摩。"
        ],
        "notes": [
            ""
        ],
        "volume": "卷六百九十一",
        "no#": 113
    },
    {
        "title": "春日闲居即事",
        "author": "杜荀鹤",
        "biography": "",
        "paragraphs": [
            "未得青云志，春同秋日情。花开如叶落，莺语似蝉鸣。",
            "道合和贫守，诗堪与命争。饥寒是吾事，断定不归耕。"
        ],
        "notes": [
            ""
        ],
        "volume": "卷六百九十一",
        "no#": 114
    },
    {
        "title": "秋宿栖贤寺怀友人",
        "author": "杜荀鹤",
        "biography": "",
        "paragraphs": [
            "一宿三秋寺，闲忙与晓分。细泉山半落，孤客夜深闻。",
            "鹤去巢盛月，龙潜穴拥云。苦吟方见景，多恨不同君。"
        ],
        "notes": [
            ""
        ],
        "volume": "卷六百九十一",
        "no#": 115
    },
    {
        "title": "乱后再逢汪处士",
        "author": "杜荀鹤",
        "biography": "",
        "paragraphs": [
            "如君真道者，乱世有闲情。每别不知处，见来长后生。",
            "药非因病服，酒不为愁倾。笑我于身苦，吟髭白数茎。"
        ],
        "notes": [
            ""
        ],
        "volume": "卷六百九十一",
        "no#": 116
    },
    {
        "title": "山中喜与故交宿话",
        "author": "杜荀鹤",
        "biography": "",
        "paragraphs": [
            "远地能相访，何惭事力微。山中深夜坐，海内故交稀。",
            "村酒沽来浊，溪鱼钓得肥。贫家只如此，未可便言归。"
        ],
        "notes": [
            ""
        ],
        "volume": "卷六百九十一",
        "no#": 117
    },
    {
        "title": "观棋",
        "author": "杜荀鹤",
        "biography": "",
        "paragraphs": [
            "对面不相见，用心同用兵。算人常欲杀，顾己自贪生。",
            "得势侵吞远，乘危打劫赢。有时逢敌手，当局到深更。"
        ],
        "notes": [
            ""
        ],
        "volume": "卷六百九十一",
        "no#": 118
    },
    {
        "title": "送人宰德清",
        "author": "杜荀鹤",
        "biography": "",
        "paragraphs": [
            "乱世人多事，耕桑或失时。不闻宽赋敛，因此转流离。",
            "天意未如是，君心无自欺。能依四十字，可立德清碑。"
        ],
        "notes": [
            ""
        ],
        "volume": "卷六百九十一",
        "no#": 119
    },
    {
        "title": "寄窦处士",
        "author": "杜荀鹤",
        "biography": "",
        "paragraphs": [
            "漳水醉中别，今来犹未醒。半生因酒废，大国几时宁。",
            "海畔将军柳，天边处士星。游人不可见，春入乱山青。"
        ],
        "notes": [
            ""
        ],
        "volume": "卷六百九十一",
        "no#": 120
    },
    {
        "title": "题历山舜词",
        "author": "杜荀鹤",
        "biography": "",
        "paragraphs": [
            "昔舜曾耕地，遗风日寂寥。世人那肯祭，大圣不兴妖。",
            "殿宇秋霖坏，杉松野火烧。时讹竞淫祀，丝竹醉山魈。"
        ],
        "notes": [
            ""
        ],
        "volume": "卷六百九十一",
        "no#": 121
    },
    {
        "title": "赠李蒙叟",
        "author": "杜荀鹤",
        "biography": "",
        "paragraphs": [
            "在我成何事，逢君更劝吟。纵饶不得力，犹胜别劳心。",
            "凡事有兴废，诗名无古今。百年能几日，忍不惜光阴。"
        ],
        "notes": [
            ""
        ],
        "volume": "卷六百九十一",
        "no#": 122
    },
    {
        "title": "维扬冬末寄幕中二从事",
        "author": "杜荀鹤",
        "biography": "",
        "paragraphs": [
            "闻道长溪尉，相留一馆闲。□□□□□，尚隔几重山。",
            "为旅春风外，怀人夜雨间。年来疏览镜，怕见减朱颜。"
        ],
        "notes": [
            ""
        ],
        "volume": "卷六百九十一",
        "no#": 123
    },
    {
        "title": "和吴太守罢郡山村偶题二首",
        "author": "杜荀鹤",
        "biography": "",
        "paragraphs": [
            "罢郡饶山兴，村家不惜过。官情随日薄，诗思入秋多。",
            "野兽眠低草，池禽浴动荷。眼前余政在，不似有干戈。",
            "快活田翁辈，常言化育时。纵饶稽岁月，犹说向孙儿。",
            "茅屋梁和节，茶盘果带枝。相传终不忘，何必立生祠。"
        ],
        "notes": [
            ""
        ],
        "volume": "卷六百九十一",
        "no#": 124
    },
    {
        "title": "乱后送友人归湘中",
        "author": "杜荀鹤",
        "biography": "",
        "paragraphs": [
            "家枕三湘岸，门前即钓矶。渔竿壮岁别，鹤发乱时归。",
            "岳暖无猿叫，江春有燕飞。平生书剑在，莫便学忘机。"
        ],
        "notes": [
            ""
        ],
        "volume": "卷六百九十一",
        "no#": 125
    },
    {
        "title": "送紫阳僧归庐岳旧寺",
        "author": "杜荀鹤",
        "biography": "",
        "paragraphs": [
            "紫衣明主赠，归寺感先师。受业恩难报，开堂影不知。",
            "松风欹枕夜，山雪下楼时。此际无人会，微吟复敛眉。"
        ],
        "notes": [
            ""
        ],
        "volume": "卷六百九十一",
        "no#": 126
    },
    {
        "title": "和刘评事送海禅和归山",
        "author": "杜荀鹤",
        "biography": "",
        "paragraphs": [
            "衲外元无象，言寻那路寻。问禅将底说，传印得何心。",
            "未了群山浅，难休一室深。伏魔宁是兽，巢顶亦非禽。",
            "观色风驱雾，听声雪洒林。凡归是归处，不必指高岑。"
        ],
        "notes": [
            ""
        ],
        "volume": "卷六百九十一",
        "no#": 127
    },
    {
        "title": "御沟柳",
        "author": "杜荀鹤",
        "biography": "",
        "paragraphs": [
            "律到御沟春，沟边柳色新。细笼穿禁水，轻拂入朝人。",
            "日近韶光早，天低圣泽匀。谷莺栖未稳，宫女画难真。",
            "楚国空摇浪，隋堤暗惹尘。如何帝城里，先得覆龙津。"
        ],
        "notes": [
            ""
        ],
        "volume": "卷六百九十一",
        "no#": 128
    }
]