[
    {
        "title": "南海乱石山作",
        "author": "杜审言",
        "biography": "",
        "paragraphs": [
            "涨海积稽天，群山高嶪地。相传称乱石，图典失其事。",
            "悬危悉可惊，大小都不类。乍将云岛极，还与星河次。",
            "上耸忽如飞，下临仍欲坠。朝暾赩丹紫，夜魄炯青翠。",
            "穹崇雾雨蓄，幽隐灵仙閟。万寻挂鹤巢，千丈垂猿臂。",
            "昔去景风涉，今来姑洗至。观此得咏歌，长时想精异。"
        ],
        "notes": [
            ""
        ],
        "volume": "卷六十二",
        "no#": 1
    },
    {
        "title": "送和西蕃使",
        "author": "杜审言",
        "biography": "",
        "paragraphs": [
            "使出凤凰池，京师阳春晚。圣朝尚边策，诏谕兵戈偃。",
            "拜手明光殿，摇心上林苑。种落逾青羌，关山度赤阪。",
            "疆场及无事，雅歌而餐饭。宁独锡和戎，更当封定远。"
        ],
        "notes": [
            ""
        ],
        "volume": "卷六十二",
        "no#": 2
    },
    {
        "title": "蓬莱三殿侍宴奉敕咏终南山应制",
        "author": "杜审言",
        "biography": "",
        "paragraphs": [
            "北斗挂城边，南山倚殿前。云标金阙迥，树杪玉堂悬。",
            "半岭通佳气，中峰绕瑞烟。小臣持献寿，长此戴尧天。"
        ],
        "notes": [
            ""
        ],
        "volume": "卷六十二",
        "no#": 3
    },
    {
        "title": "望春亭侍游应诏",
        "author": "杜审言",
        "biography": "",
        "paragraphs": [
            "帝出明光殿，天临太液池。尧樽随步辇，舜乐绕行麾。",
            "万寿祯祥献，三春景物滋。小臣同酌海，歌颂答无为。"
        ],
        "notes": [
            ""
        ],
        "volume": "卷六十二",
        "no#": 4
    },
    {
        "title": "宿羽亭侍宴应制",
        "author": "杜审言",
        "biography": "",
        "paragraphs": [
            "步辇千门出，离宫二月开。风光新柳报，宴赏落花催。",
            "碧水摇空阁，青山绕吹台。圣情留晚兴，歌管送余杯。"
        ],
        "notes": [
            ""
        ],
        "volume": "卷六十二",
        "no#": 5
    },
    {
        "title": "岁夜安乐公主满月侍宴应制",
        "author": "杜审言",
        "biography": "",
        "paragraphs": [
            "戚里生昌胤，天杯宴重臣。画楼初满月，香殿早迎春。",
            "睿作尧君宝，孙谋梁国珍。明朝元会日，万寿乐章陈。"
        ],
        "notes": [
            ""
        ],
        "volume": "卷六十二",
        "no#": 6
    },
    {
        "title": "奉和七夕侍宴两仪殿应制",
        "author": "杜审言",
        "biography": "",
        "paragraphs": [
            "一年衔别怨，七夕始言归。敛泪开星靥，微步动云衣。",
            "天回兔欲落，河旷鹊停飞。那堪尽此夜，复往弄残机。"
        ],
        "notes": [
            ""
        ],
        "volume": "卷六十二",
        "no#": 7
    },
    {
        "title": "大酺",
        "author": "杜审言",
        "biography": "",
        "paragraphs": [
            "圣后乘干日，皇明御历辰。紫宫初启坐，苍璧正临春。",
            "雷雨垂膏泽，金钱赠下人。诏酺欢赏遍，交泰睹惟新。"
        ],
        "notes": [
            ""
        ],
        "volume": "卷六十二",
        "no#": 8
    },
    {
        "title": "赋得妾薄命",
        "author": "杜审言",
        "biography": "",
        "paragraphs": [
            "草绿长门掩，苔青永巷幽。宠移新爱夺，泪落故情留。",
            "啼鸟惊残梦，飞花搅独愁。自怜春色罢，团扇复迎秋。"
        ],
        "notes": [
            ""
        ],
        "volume": "卷六十二",
        "no#": 9
    },
    {
        "title": "和韦承庆过义阳公主山池五首",
        "author": "杜审言",
        "biography": "",
        "paragraphs": [
            "野兴城中发，朝英物外求。情悬朱绂望，契动赤泉游。",
            "海燕巢书阁，山鸡舞画楼。雨余清晚夏，共坐北岩幽。",
            "径转危峰逼，桥回缺岸妨。玉泉移酒味，石髓换粳香。",
            "绾雾青丝弱，牵风紫蔓长。犹言宴乐少，别向后池塘。",
            "携琴绕碧沙，摇笔弄青霞。杜若幽庭草，芙蓉曲沼花。",
            "宴游成野客，形胜得仙家。往往留仙步，登攀日易斜。",
            "攒石当轩倚，悬泉度牖飞。鹿麛冲妓席，鹤子曳童衣。",
            "园果尝难遍，池莲摘未稀。卷帘唯待月，应在醉中归。",
            "赏玩期他日，高深爱此时。池分八水背，峰作九山疑。",
            "地静鱼偏逸，人闲鸟欲欺。青溪留别兴，更与白云期。"
        ],
        "notes": [
            ""
        ],
        "volume": "卷六十二",
        "no#": 10
    },
    {
        "title": "和晋陵陆丞早春游望",
        "author": "杜审言",
        "biography": "",
        "paragraphs": [
            "独有宦游人，偏惊物候新。云霞出海曙，梅柳渡江春。",
            "淑气催黄鸟，晴光转绿苹。忽闻歌古调，归思欲沾巾。"
        ],
        "notes": [
            ""
        ],
        "volume": "卷六十二",
        "no#": 11
    },
    {
        "title": "秋夜宴临津郑明府宅",
        "author": "杜审言",
        "biography": "",
        "paragraphs": [
            "行止皆无地，招寻独有君。酒中堪累月，身外即浮云。",
            "露白宵钟彻，风清晓漏闻。坐携余兴往，还似未离群。"
        ],
        "notes": [
            ""
        ],
        "volume": "卷六十二",
        "no#": 12
    },
    {
        "title": "和康五庭芝望月有怀",
        "author": "杜审言",
        "biography": "",
        "paragraphs": [
            "明月高秋迥，愁人独夜看。暂将弓并曲，翻与扇俱团。",
            "雾濯清辉苦，风飘素影寒。罗衣一此鉴，顿使别离难。"
        ],
        "notes": [
            ""
        ],
        "volume": "卷六十二",
        "no#": 13
    },
    {
        "title": "登襄阳城",
        "author": "杜审言",
        "biography": "",
        "paragraphs": [
            "旅客三秋至，层城四望开。楚山横地出，汉水接天回。",
            "冠盖非新里，章华即旧台。习池风景异，归路满尘埃。"
        ],
        "notes": [
            ""
        ],
        "volume": "卷六十二",
        "no#": 14
    },
    {
        "title": "旅寓安南",
        "author": "杜审言",
        "biography": "",
        "paragraphs": [
            "交趾殊风候，寒迟暖复催。仲冬山果熟，正月野花开。",
            "积雨生昏雾，轻霜下震雷。故乡逾万里，客思倍从来。"
        ],
        "notes": [
            ""
        ],
        "volume": "卷六十二",
        "no#": 15
    },
    {
        "title": "春日怀归",
        "author": "杜审言",
        "biography": "",
        "paragraphs": [
            "心是伤归望，春归异往年。河山鉴魏阙，桑梓忆秦川。",
            "花杂芳园鸟，风和绿野烟。更怀欢赏地，车马娄桥边。"
        ],
        "notes": [
            ""
        ],
        "volume": "卷六十二",
        "no#": 16
    },
    {
        "title": "代张侍御伤美人",
        "author": "杜审言",
        "biography": "",
        "paragraphs": [
            "二八泉扉掩，帷屏宠爱空。泪痕宵夜烛，愁绪乱春风。",
            "巧笑人疑在，新妆曲未终。应怜脂粉气，留著舞衣中。"
        ],
        "notes": [
            ""
        ],
        "volume": "卷六十二",
        "no#": 17
    },
    {
        "title": "送高郎中北使",
        "author": "杜审言",
        "biography": "",
        "paragraphs": [
            "北狄愿和亲，东京发使臣。马衔边地雪，衣染异方尘。",
            "岁月催行旅，恩荣变苦辛。歌钟期重锡，拜手落花春。"
        ],
        "notes": [
            ""
        ],
        "volume": "卷六十二",
        "no#": 18
    },
    {
        "title": "都尉山亭",
        "author": "杜审言",
        "biography": "",
        "paragraphs": [
            "紫藤萦葛藟，绿刺罥蔷薇。下钓看鱼跃，探巢畏鸟飞。",
            "叶疏荷已晚，枝亚果新肥。胜迹都无限，只应伴月归。"
        ],
        "notes": [
            ""
        ],
        "volume": "卷六十二",
        "no#": 19
    },
    {
        "title": "夏日过郑七山斋",
        "author": "杜审言",
        "biography": "",
        "paragraphs": [
            "共有樽中好，言寻谷口来。薜萝山径入，荷芰水亭开。",
            "日气含残雨，云阴送晚雷。洛阳钟鼓至，车马系迟回。"
        ],
        "notes": [
            ""
        ],
        "volume": "卷六十二",
        "no#": 20
    },
    {
        "title": "送崔融",
        "author": "杜审言",
        "biography": "",
        "paragraphs": [
            "君王行出将，书记远从征。祖帐连河阙，军麾动洛城。",
            "旌旃朝朔气，笳吹夜边声。坐觉烟尘扫，秋风古北平。"
        ],
        "notes": [
            ""
        ],
        "volume": "卷六十二",
        "no#": 21
    },
    {
        "title": "经行岚州",
        "author": "杜审言",
        "biography": "",
        "paragraphs": [
            "北地春光晚，边城气候寒。往来花不发，新旧雪仍残。",
            "水作琴中听，山疑画里看。自惊牵远役，艰险促征鞍。"
        ],
        "notes": [
            ""
        ],
        "volume": "卷六十二",
        "no#": 22
    },
    {
        "title": "重九日宴江阴",
        "author": "杜审言",
        "biography": "",
        "paragraphs": [
            "蟋蟀期归晚，茱萸节候新。降霜青女月，送酒白衣人。",
            "高兴要长寿，卑栖隔近臣。龙沙即此地，旧俗坐为邻。"
        ],
        "notes": [
            ""
        ],
        "volume": "卷六十二",
        "no#": 23
    },
    {
        "title": "除夜有怀",
        "author": "杜审言",
        "biography": "",
        "paragraphs": [
            "故节当歌守，新年把烛迎。冬氛恋虬箭，春色候鸡鸣。",
            "兴尽闻壶覆，宵阑见斗横。还将万亿寿，更谒九重城。"
        ],
        "notes": [
            ""
        ],
        "volume": "卷六十二",
        "no#": 24
    },
    {
        "title": "晦日宴游",
        "author": "杜审言",
        "biography": "",
        "paragraphs": [
            "日晦随蓂荚，春情著杏花。解绅宜就水，张幕会连沙。",
            "歌管风轻度，池台日半斜。更看金谷骑，争向石崇家。"
        ],
        "notes": [
            ""
        ],
        "volume": "卷六十二",
        "no#": 25
    },
    {
        "title": "七夕",
        "author": "杜审言",
        "biography": "",
        "paragraphs": [
            "白露含明月，青霞断绛河。天街七襄转，阁道二神过。",
            "袨服锵环佩，香筵拂绮罗。年年今夜尽，机杼别情多。"
        ],
        "notes": [
            ""
        ],
        "volume": "卷六十二",
        "no#": 26
    },
    {
        "title": "守岁侍宴应制",
        "author": "杜审言",
        "biography": "",
        "paragraphs": [
            "季冬除夜接新年，帝子王孙捧御筵。宫阙星河低拂树，",
            "欲向正元歌万寿，暂留欢赏寄春前。"
        ],
        "notes": [
            ""
        ],
        "volume": "卷六十二",
        "no#": 27
    },
    {
        "title": "大酺",
        "author": "杜审言",
        "biography": "",
        "paragraphs": [
            "毗陵震泽九州通，士女欢娱万国同。伐鼓撞钟惊海上，",
            "火德云官逢道泰，天长地久属年丰。"
        ],
        "notes": [
            ""
        ],
        "volume": "卷六十二",
        "no#": 28
    },
    {
        "title": "春日京中有怀",
        "author": "杜审言",
        "biography": "",
        "paragraphs": [
            "今年游寓独游秦，愁思看春不当春。上林苑里花徒发，",
            "寄语洛城风日道，明年春色倍还人。"
        ],
        "notes": [
            ""
        ],
        "volume": "卷六十二",
        "no#": 29
    },
    {
        "title": "扈从出长安应制",
        "author": "杜审言",
        "biography": "",
        "paragraphs": [
            "分野都畿列，时乘六御均。京师旧西幸，洛道此东巡。",
            "文物驱三统，声名走百神。龙旗萦漏夕，凤辇拂钩陈。",
            "抚迹地灵古，游情皇鉴新。山追散马日，水忆钓鱼人。",
            "禹食传中使，尧樽遍下臣。省方称国阜，问道识风淳。",
            "岁晚天行吉，年丰景从亲。欢娱包历代，宇宙忽疑春。"
        ],
        "notes": [
            ""
        ],
        "volume": "卷六十二",
        "no#": 30
    },
    {
        "title": "春日江津游望",
        "author": "杜审言",
        "biography": "",
        "paragraphs": [
            "旅客摇边思，春江弄晚晴。烟销垂柳弱，雾卷落花轻。",
            "飞棹乘空下，回流向日平。鸟啼移几处，蝶舞乱相迎。",
            "忽叹人皆浊，堤防水至清。谷王常不让，深可戒中盈。"
        ],
        "notes": [
            ""
        ],
        "volume": "卷六十二",
        "no#": 31
    },
    {
        "title": "泛舟送郑卿入京",
        "author": "杜审言",
        "biography": "",
        "paragraphs": [
            "帝坐蓬莱殿，恩追社稷臣。长安遥向日，宗伯正乘春。",
            "相宅开基地，倾都送别人。行舟萦渌水，列戟满红尘。",
            "酒助欢娱洽，风催景气新。此时光乃命，谁为惜无津。"
        ],
        "notes": [
            ""
        ],
        "volume": "卷六十二",
        "no#": 32
    },
    {
        "title": "度石门山",
        "author": "杜审言",
        "biography": "",
        "paragraphs": [
            "石门千仞断，迸水落遥空。道束悬崖半，桥欹绝涧中。",
            "仰攀人屡息，直下骑才通。泥拥奔蛇径，云埋伏兽丛。",
            "星躔牛斗北，地脉象牙东。开塞随行变，高深触望同。",
            "江声连骤雨，日气抱残虹。未改朱明律，先含白露风。",
            "坚贞深不惮，险涩谅难穷。有异登临赏，徒为造化功。"
        ],
        "notes": [
            ""
        ],
        "volume": "卷六十二",
        "no#": 33
    },
    {
        "title": "赠崔融二十韵",
        "author": "杜审言",
        "biography": "",
        "paragraphs": [
            "十年俱薄宦，万里各他方。云天断书劄，风土异炎凉。",
            "太息幽兰紫，劳歌奇树黄。日疑怀叔度，夜似忆真长。",
            "北使从江表，东归在洛阳。相逢慰畴昔，相对叙存亡。",
            "草深穷巷毁，竹尽故园荒。雅节君弥固，衰颜余自伤。",
            "人事盈虚改，交游宠辱妨。雀罗争去翟，鹤氅竞寻王。",
            "思极欢娱至，朋情讵可忘。琴樽横宴席，岩谷卧词场。",
            "连骑追佳赏，城中及路傍。三川宿雨霁，四月晚花芳。",
            "复此开悬榻，宁唯入后堂。兴酣鸲鹆舞，言洽凤凰翔。",
            "高选俄迁职，严程已饬装。抚躬衔道义，携手恋辉光。",
            "玉振先推美，金铭旧所防。忽嗟离别易，行役共时康。"
        ],
        "notes": [
            ""
        ],
        "volume": "卷六十二",
        "no#": 34
    },
    {
        "title": "赠苏味道",
        "author": "杜审言",
        "biography": "",
        "paragraphs": [
            "北地寒应苦，南庭戍未归。边声乱羌笛，朔气卷戎衣。",
            "雨雪关山暗，风霜草木稀。胡兵战欲尽，虏骑猎犹肥。",
            "雁塞何时入，龙城几度围。据鞍雄剑动，插笔羽书飞。",
            "舆驾还京邑，朋游满帝畿。方期来献凯，歌舞共春辉。"
        ],
        "notes": [
            ""
        ],
        "volume": "卷六十二",
        "no#": 35
    },
    {
        "title": "和李大夫嗣真奉使存抚河东",
        "author": "杜审言",
        "biography": "",
        "paragraphs": [
            "六位乾坤动，三微历数迁。讴歌移火德，图谶在金天。",
            "子月开阶统，房星受命年。祯符龙马出，宝箓凤凰传。",
            "地即交风雨，都仍卜涧瀍。明堂唯御极，清庙乃尊先。",
            "不宰神功运，无为大象悬。八荒平物土，四海接人烟。",
            "已属群生泰，犹言至道偏。玺书傍问俗，旌节近推贤。",
            "秩比司空位，官临御史员。雄词执刀笔，直谏罢楼船。",
            "国有大臣器，朝加小会筵。将行备礼乐，送别仰神仙。",
            "城阙周京转，关河陕服连。稍观汾水曲，俄指绛台前。",
            "姑射聊长望，平阳遂宛然。舜耕余草木，禹凿旧山川。",
            "昔出诸侯上，无何霸业全。中军归战敌，外府绝兵权。",
            "隐隐帝乡远，瞻瞻肃命虔。西河偃风俗，东壁挂星躔。",
            "井邑枌榆社，陵园松柏田。荣光晴掩代，佳气晓侵燕。",
            "雨霈鸿私涤，风行睿旨宣。茕嫠访疾苦，屠钓采贞坚。",
            "人乐逢刑措，时康洽赏延。赐逾秦氏级，恩倍汉家钱。",
            "拥传咸翘首，称觞竞比肩。拜迎弥道路，舞咏溢郊鄽。",
            "杀气西衡白，穷阴北暝玄。飞霜遥渡海，残月迥临边。",
            "缅邈朝廷问，周流朔塞旋。兴来探马策，俊发抱龙泉。",
            "学总八千卷，文倾三百篇。澄清得使者，作颂有人焉。",
            "莫以崇班阂，而云胜托捐。伟材何磊落，陋质几翩翾。",
            "江海宁为让，巴渝转自牵。一闻歌圣道，助曲荷陶甄。"
        ],
        "notes": [
            ""
        ],
        "volume": "卷六十二",
        "no#": 36
    },
    {
        "title": "赠苏绾书记",
        "author": "杜审言",
        "biography": "",
        "paragraphs": [
            "知君书记本翩翩，为许从戎赴朔边。",
            "红粉楼中应计日，燕支山下莫经年。"
        ],
        "notes": [
            ""
        ],
        "volume": "卷六十二",
        "no#": 37
    },
    {
        "title": "渡湘江",
        "author": "杜审言",
        "biography": "",
        "paragraphs": [
            "迟日园林悲昔游，今春花鸟作边愁。",
            "独怜京国人南窜，不似湘江水北流。"
        ],
        "notes": [
            ""
        ],
        "volume": "卷六十二",
        "no#": 38
    },
    {
        "title": "戏赠赵使君美人",
        "author": "杜审言",
        "biography": "",
        "paragraphs": [
            "红粉青娥映楚云，桃花马上石榴裙。",
            "罗敷独向东方去，谩学他家作使君。"
        ],
        "notes": [
            ""
        ],
        "volume": "卷六十二",
        "no#": 39
    }
]