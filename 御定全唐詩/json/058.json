[
    {
        "title": "中宗降诞日长宁公主满月侍宴应制",
        "author": "李峤",
        "biography": "",
        "paragraphs": [
            "神龙见像日，仙凤养雏年。大火乘天正，明珠对月圆。",
            "作新金箧里，歌奏玉筐前。今日宜孙庆，还参祝寿篇。"
        ],
        "notes": [
            ""
        ],
        "volume": "卷五十八",
        "no#": 1
    },
    {
        "title": "奉和送金城公主适西蕃应制",
        "author": "李峤",
        "biography": "",
        "paragraphs": [
            "汉帝抚戎臣，丝言命锦轮。还将弄机女，远嫁织皮人。",
            "曲怨关山月，妆消道路尘。所嗟秾李树，空对小榆春。"
        ],
        "notes": [
            ""
        ],
        "volume": "卷五十八",
        "no#": 2
    },
    {
        "title": "侍宴长宁公主东庄应制",
        "author": "李峤",
        "biography": "",
        "paragraphs": [
            "别业临青甸，鸣銮降紫霄。长筵鹓鹭集，仙管凤凰调。",
            "树接南山近，烟含北渚遥。承恩咸已醉，恋赏未还镳。"
        ],
        "notes": [
            ""
        ],
        "volume": "卷五十八",
        "no#": 3
    },
    {
        "title": "立春日侍宴内殿出剪彩花应制",
        "author": "李峤",
        "biography": "",
        "paragraphs": [
            "早闻年欲至，剪彩学芳辰。缀绿奇能似，裁红巧逼真。",
            "花从箧里发，叶向手中春。不与时光竞，何名天上人。"
        ],
        "notes": [
            ""
        ],
        "volume": "卷五十八",
        "no#": 4
    },
    {
        "title": "奉和人日清晖阁宴群臣遇雪应制",
        "author": "李峤",
        "biography": "",
        "paragraphs": [
            "三阳偏胜节，七日最灵辰。行庆传芳蚁，升高缀彩人。",
            "阶前蓂候月，楼上雪惊春。今日衔天造，还疑上汉津。"
        ],
        "notes": [
            ""
        ],
        "volume": "卷五十八",
        "no#": 5
    },
    {
        "title": "奉和春日游苑喜雨应制",
        "author": "李峤",
        "biography": "",
        "paragraphs": [
            "仙跸九成台，香筵万寿杯。一旬初降雨，二月早闻雷。",
            "叶向朝隮密，花含宿润开。幸承天泽豫，无使日光催。"
        ],
        "notes": [
            ""
        ],
        "volume": "卷五十八",
        "no#": 6
    },
    {
        "title": "春日侍宴幸芙蓉园应制",
        "author": "李峤",
        "biography": "",
        "paragraphs": [
            "年光竹里遍，春色杏间遥。烟气笼青阁，流文荡画桥。",
            "飞花随蝶舞，艳曲伴莺娇。今日陪欢豫，还疑陟紫霄。"
        ],
        "notes": [
            ""
        ],
        "volume": "卷五十八",
        "no#": 7
    },
    {
        "title": "甘露殿侍宴应制",
        "author": "李峤",
        "biography": "",
        "paragraphs": [
            "月宇临丹地，云窗网碧纱。御筵陈桂醑，天酒酌榴花。",
            "水向浮桥直，城连禁苑斜。承恩恣欢赏，归路满烟霞。"
        ],
        "notes": [
            ""
        ],
        "volume": "卷五十八",
        "no#": 8
    },
    {
        "title": "奉和七夕两仪殿会宴应制",
        "author": "李峤",
        "biography": "",
        "paragraphs": [
            "灵匹三秋会，仙期七夕过。查来人泛海，桥渡鹊填河。",
            "帝缕升银阁，天机罢玉梭。谁言七襄咏，重入五弦歌。"
        ],
        "notes": [
            ""
        ],
        "volume": "卷五十八",
        "no#": 9
    },
    {
        "title": "奉和九月九日登慈恩寺浮图应制",
        "author": "李峤",
        "biography": "",
        "paragraphs": [
            "瑞塔千寻起，仙舆九日来。萸房陈宝席，菊蕊散花台。",
            "御气鹏霄近，升高凤野开。天歌将梵乐，空里共裴回。"
        ],
        "notes": [
            ""
        ],
        "volume": "卷五十八",
        "no#": 10
    },
    {
        "title": "闰九月九日幸总持寺登浮图应制",
        "author": "李峤",
        "biography": "",
        "paragraphs": [
            "闰节开重九，真游下大千。花寒仍荐菊，座晚更披莲。",
            "刹凤回雕辇，帆虹间彩旃。还将西梵曲，助入南熏弦。"
        ],
        "notes": [
            ""
        ],
        "volume": "卷五十八",
        "no#": 11
    },
    {
        "title": "奉和骊山高顶寓目应制",
        "author": "李峤",
        "biography": "",
        "paragraphs": [
            "步辇陟山巅，山高入紫烟。忠臣还捧日，圣后欲扪天。",
            "迥识平陵树，低看华岳莲。帝乡应不远，空见白云悬。"
        ],
        "notes": [
            ""
        ],
        "volume": "卷五十八",
        "no#": 12
    },
    {
        "title": "游禁苑陪幸临渭亭遇雪应制",
        "author": "李峤",
        "biography": "",
        "paragraphs": [
            "同云接野烟，飞雪暗长天。拂树添梅色，过楼助粉妍。",
            "光含班女扇，韵入楚王弦。六出迎仙藻，千箱答瑞年。"
        ],
        "notes": [
            ""
        ],
        "volume": "卷五十八",
        "no#": 13
    },
    {
        "title": "幸白鹿观应制",
        "author": "李峤",
        "biography": "",
        "paragraphs": [
            "驻跸三天路，回旃万仞溪。真庭群帝飨，洞府百灵栖。",
            "玉酒仙垆酿，金方暗壁题。伫看青鸟入，还陟紫云梯。"
        ],
        "notes": [
            ""
        ],
        "volume": "卷五十八",
        "no#": 14
    },
    {
        "title": "送沙门弘景道俊玄奘还荆州应制",
        "author": "李峤",
        "biography": "",
        "paragraphs": [
            "三乘归净域，万骑饯通庄。就日离亭近，弥天别路长。",
            "荆南旋杖钵，渭北限津梁。何日纡真果，还来入帝乡。"
        ],
        "notes": [
            ""
        ],
        "volume": "卷五十八",
        "no#": 15
    },
    {
        "title": "酬和杜五弟晴朝独坐见赠",
        "author": "李峤",
        "biography": "",
        "paragraphs": [
            "平明坐虚馆，旷望几悠哉。宿雾分空尽，朝光度隙来。",
            "影低藤架密，香动药阑开。未展山阳会，空留池上杯。"
        ],
        "notes": [
            ""
        ],
        "volume": "卷五十八",
        "no#": 16
    },
    {
        "title": "同赋山居七夕",
        "author": "李峤",
        "biography": "",
        "paragraphs": [
            "明月青山夜，高天白露秋。花庭开粉席，云岫敞针楼。",
            "石类支机影，池似泛槎流。暂惊河女鹊，终狎野人鸥。"
        ],
        "notes": [
            ""
        ],
        "volume": "卷五十八",
        "no#": 17
    },
    {
        "title": "送崔主簿赴沧州",
        "author": "李峤",
        "biography": "",
        "paragraphs": [
            "紫陌追随日，青门相见时。宦游从此去，离别几年期。",
            "芳桂尊中酒，幽兰下调词。他乡有明月，千里照相思。"
        ],
        "notes": [
            ""
        ],
        "volume": "卷五十八",
        "no#": 18
    },
    {
        "title": "寒食清明日早赴王门率成",
        "author": "李峤",
        "biography": "",
        "paragraphs": [
            "游客趋梁邸，朝光入楚台。槐烟乘晓散，榆火应春开。",
            "日带晴虹上，花随早蝶来。雄风乘令节，余吹拂轻灰。"
        ],
        "notes": [
            ""
        ],
        "volume": "卷五十八",
        "no#": 19
    },
    {
        "title": "和周记室从驾晓发合璧宫",
        "author": "李峤",
        "biography": "",
        "paragraphs": [
            "濯龙春苑曙，翠凤晓旗舒。野色开烟后，山光澹月余。",
            "风长笳响咽，川迥骑行疏。珠履陪仙驾，金声振属车。"
        ],
        "notes": [
            ""
        ],
        "volume": "卷五十八",
        "no#": 20
    },
    {
        "title": "和杜侍御太清台宿直旦有怀",
        "author": "李峤",
        "biography": "",
        "paragraphs": [
            "貂冠朝彩振，乌署晓光分。欲啸迁乔侣，先飞掷地文。",
            "庭虚麦雨润，林静蕙风熏。嵇驾终难仰，梁凫且自群。"
        ],
        "notes": [
            ""
        ],
        "volume": "卷五十八",
        "no#": 21
    },
    {
        "title": "和杜学士江南初霁羁怀",
        "author": "李峤",
        "biography": "",
        "paragraphs": [
            "大江开宿雨，征棹下春流。雾卷晴山出，风恬晚浪收。",
            "岸花明水树，川鸟乱沙洲。羁眺伤千里，劳歌动四愁。"
        ],
        "notes": [
            ""
        ],
        "volume": "卷五十八",
        "no#": 22
    },
    {
        "title": "晚景怅然简二三子",
        "author": "李峤",
        "biography": "",
        "paragraphs": [
            "楚客秋悲动，梁台夕望赊。梧桐稍下叶，山桂欲开花。",
            "气引迎寒露，光收向晚霞。长歌白水曲，空对绿池华。"
        ],
        "notes": [
            ""
        ],
        "volume": "卷五十八",
        "no#": 23
    },
    {
        "title": "送李邕",
        "author": "李峤",
        "biography": "",
        "paragraphs": [
            "落日荒郊外，风景正凄凄。离人席上起，征马路傍嘶。",
            "别酒倾壶赠，行书掩泪题。殷勤御沟水，从此各东西。"
        ],
        "notes": [
            ""
        ],
        "volume": "卷五十八",
        "no#": 24
    },
    {
        "title": "又送别",
        "author": "李峤",
        "biography": "",
        "paragraphs": [
            "岐路方为客，芳尊暂解颜。人随转蓬去，春伴落梅还。",
            "白云度汾水，黄河绕晋关。离心不可问，宿昔鬓成斑。"
        ],
        "notes": [
            ""
        ],
        "volume": "卷五十八",
        "no#": 25
    },
    {
        "title": "饯骆四二首",
        "author": "李峤",
        "biography": "",
        "paragraphs": [
            "平生何以乐，斗酒夜相逢。曲中惊别绪，醉里失愁容。",
            "星月悬秋汉，风霜入曙钟。明日临沟水，青山几万重。",
            "甲第驱车入，良宵秉烛游。人追竹林会，酒献菊花秋。",
            "霜吹飘无已，星河漫不流。重嗟欢赏地，翻召别离忧。"
        ],
        "notes": [
            ""
        ],
        "volume": "卷五十八",
        "no#": 26
    },
    {
        "title": "春日游苑喜雨应诏",
        "author": "李峤",
        "biography": "",
        "paragraphs": [
            "园楼春正归，入苑弄芳菲。密雨迎仙步，低云拂御衣。",
            "危花沾易落，度鸟湿难飞。膏泽登千庾，欢情遍九围。"
        ],
        "notes": [
            ""
        ],
        "volume": "卷五十八",
        "no#": 27
    },
    {
        "title": "九日应制得欢字",
        "author": "李峤",
        "biography": "",
        "paragraphs": [
            "令节三秋晚，重阳九日欢。仙杯还泛菊，宝馔且调兰。",
            "御气云霄近，乘高宇宙宽。今朝万寿引，宜向曲中弹。"
        ],
        "notes": [
            ""
        ],
        "volume": "卷五十八",
        "no#": 28
    },
    {
        "title": "二月奉教作",
        "author": "李峤",
        "biography": "",
        "paragraphs": [
            "柳陌莺初啭，梅梁燕始归。和风泛紫若，柔露濯青薇。",
            "日艳临花影，霞翻入浪晖。乘春重游豫，淹赏玩芳菲。"
        ],
        "notes": [
            ""
        ],
        "volume": "卷五十八",
        "no#": 29
    },
    {
        "title": "三月奉教作",
        "author": "李峤",
        "biography": "",
        "paragraphs": [
            "银井桐花发，金堂草色齐。韶光爱日宇，淑气满风蹊。",
            "蝶影将花乱，虹文向水低。芳春随意晚，佳赏日无暌。"
        ],
        "notes": [
            ""
        ],
        "volume": "卷五十八",
        "no#": 30
    },
    {
        "title": "四月奉教作",
        "author": "李峤",
        "biography": "",
        "paragraphs": [
            "暄钥三春谢，炎钟九夏初。润浮梅雨夕，凉散麦风余。",
            "叶暗庭帏满，花残院锦疏。胜情多赏托，尊酒狎林箊。"
        ],
        "notes": [
            ""
        ],
        "volume": "卷五十八",
        "no#": 31
    },
    {
        "title": "五月奉教作",
        "author": "李峤",
        "biography": "",
        "paragraphs": [
            "绿树炎氛满，朱楼夏景长。池含冻雨气，山映火云光。",
            "果院新樱熟，花庭曙槿芳。欲逃三伏暑，还泛十旬觞。"
        ],
        "notes": [
            ""
        ],
        "volume": "卷五十八",
        "no#": 32
    },
    {
        "title": "六月奉教作",
        "author": "李峤",
        "biography": "",
        "paragraphs": [
            "养日暂裴回，畏景尚悠哉。避暑移琴席，追凉□□□。",
            "竹风依扇动，桂酒溢壶开。劳饵□飞雪，自可□□□。"
        ],
        "notes": [
            ""
        ],
        "volume": "卷五十八",
        "no#": 33
    },
    {
        "title": "八月奉教作",
        "author": "李峤",
        "biography": "",
        "paragraphs": [
            "黄叶秋风起，苍葭晓露团。鹤鸣初警候，雁上欲凌寒。",
            "月镜如开匣，云缨似缀冠。清尊对旻序，高宴有余欢。"
        ],
        "notes": [
            ""
        ],
        "volume": "卷五十八",
        "no#": 34
    },
    {
        "title": "九月奉教作",
        "author": "李峤",
        "biography": "",
        "paragraphs": [
            "曲池朝下雁，幽砌夕吟蛩。叶径兰芳尽，花潭菊气浓。",
            "寒催四序律，霜度九秋钟。还当明月夜，飞盖远相从。"
        ],
        "notes": [
            ""
        ],
        "volume": "卷五十八",
        "no#": 35
    },
    {
        "title": "十月奉教作",
        "author": "李峤",
        "biography": "",
        "paragraphs": [
            "白藏初送节，玄律始迎冬。林枯黄叶尽，水耗绿池空。",
            "霜待临庭月，寒随入牖风。别有欢娱地，歌舞应丝桐。"
        ],
        "notes": [
            ""
        ],
        "volume": "卷五十八",
        "no#": 36
    },
    {
        "title": "十一月奉教作",
        "author": "李峤",
        "biography": "",
        "paragraphs": [
            "凝阴结暮序，严气肃长飙。霜犯狐裘夕，寒侵兽火朝。",
            "冰深遥架浦，雪冻近封条。平原已从猎，日暮整还镳。"
        ],
        "notes": [
            ""
        ],
        "volume": "卷五十八",
        "no#": 37
    },
    {
        "title": "十二月奉教作",
        "author": "李峤",
        "biography": "",
        "paragraphs": [
            "玉烛年行尽，铜史漏犹长。池冷凝宵冻，庭寒积曙霜。",
            "兰心未动色，梅馆欲含芳。裴回临岁晚，顾步伫春光。"
        ],
        "notes": [
            ""
        ],
        "volume": "卷五十八",
        "no#": 38
    },
    {
        "title": "和麹典设扈从东郊忆弟使往安西冬至日恨不得同申拜庆",
        "author": "李峤",
        "biography": "",
        "paragraphs": [
            "玉关方叱驭，桂苑正陪舆。桓岭嗟分翼，姜川限馈鱼。",
            "雪花含□晚，云叶带荆舒。重此西流咏，弥伤南至初。"
        ],
        "notes": [
            ""
        ],
        "volume": "卷五十八",
        "no#": 39
    },
    {
        "title": "马武骑挽歌二首",
        "author": "李峤",
        "biography": "",
        "paragraphs": [
            "五日皆休沐，三泉独不归。池台金阙是，尊酒玳筵非。",
            "巷静游禽入，门闲过客稀。唯余昔年凤，尚绕故楼飞。",
            "昔下天津馆，尝过帝子家。夜倾金屋酒，春舞玉台花。",
            "试马依红埒，吹箫弄紫霞。谁言东郭路，翻枉北门车。"
        ],
        "notes": [
            ""
        ],
        "volume": "卷五十八",
        "no#": 40
    },
    {
        "title": "武三思挽歌",
        "author": "李峤",
        "biography": "",
        "paragraphs": [
            "玉匣金为缕，银钩石作铭。短歌伤薤曲，长暮泣松扃。",
            "事往昏朝雾，人亡折夜星。忠贤良可惜，图画入丹青。"
        ],
        "notes": [
            ""
        ],
        "volume": "卷五十八",
        "no#": 41
    },
    {
        "title": "天官崔侍郎夫人吴氏挽歌",
        "author": "李峤",
        "biography": "",
        "paragraphs": [
            "宠服当年盛，芳魂此地穷。剑飞龙匣在，人去鹊巢空。",
            "簟怆孤生竹，琴哀半死桐。唯当青史上，千载仰嫔风。"
        ],
        "notes": [
            ""
        ],
        "volume": "卷五十八",
        "no#": 42
    }
]