[
    {
        "title": "送梁拾遗肃归朝",
        "author": "皎然",
        "biography": "",
        "paragraphs": [
            "明主重文谏，才臣出江东。束书辞东山，改服临北风。",
            "万里望皇邑，九重当曙空。天开芙蓉阙，日上蒲桃宫。",
            "天子初未起，金闺籍先通。身逢轩辕世，名贵鸳鸾中。",
            "故人荣此别，何用悲丝桐。"
        ],
        "notes": [
            ""
        ],
        "volume": "卷八百一十八",
        "no#": 1
    },
    {
        "title": "奉陪杨使君顼送段校书赴南海幕",
        "author": "皎然",
        "biography": "",
        "paragraphs": [
            "硕贤静广州，信为天下贞。屈兹大将佐，藉彼延阁英。",
            "声动柳吴兴，郊饯意不轻。吾知段夫子，高论关苍生。",
            "处以德为藩，出则道可行。遥知南楼会，新景当诗情。",
            "天高林瘴洗，秋远海色清。时泰罢飞檄，唯应颂公成。"
        ],
        "notes": [
            ""
        ],
        "volume": "卷八百一十八",
        "no#": 2
    },
    {
        "title": "送陆侍御士佳赴上京",
        "author": "皎然",
        "biography": "",
        "paragraphs": [
            "长安三千里，喜行不言永。清路黄尘飞，大河沧流静。",
            "更怀西川府，主公昔和鼎。伊郁瑶瑟情，威迟花骢影。",
            "此时已难别，日又无停景。出饯阙相从，心随过前岭。"
        ],
        "notes": [
            ""
        ],
        "volume": "卷八百一十八",
        "no#": 3
    },
    {
        "title": "奉陪颜使君真卿登岘山，送张侍御严归台",
        "author": "皎然",
        "biography": "",
        "paragraphs": [
            "岘首千里情，北辕自兹发。烟霞正登览，簪笔限趋谒。",
            "黄鹤望天衢，白云归帝阙。客心南浦柳，离思西楼月。",
            "留赏景不延，感时芳易歇。他晨有山信，一为访林樾。"
        ],
        "notes": [
            ""
        ],
        "volume": "卷八百一十八",
        "no#": 4
    },
    {
        "title": "酬元主簿子球别赠",
        "author": "皎然",
        "biography": "",
        "paragraphs": [
            "故人方远适，访我陈别情。此夜偶禅室，一言了无生。",
            "览君缄中宝，如搴清玉瑛。胡为蕴高价，岁晚徒营营。",
            "辞秩贫且病，何人见艰贞。出无黄金橐，空歌白苎行。",
            "威迟策驽马，独望故关树。渺渺千里心，春风起中路。",
            "近闻新拜命，鸾凤犹栖棘。劝君寄一枝，且养冥冥翼。",
            "甘泉多竹花，明年待君食。"
        ],
        "notes": [
            ""
        ],
        "volume": "卷八百一十八",
        "no#": 5
    },
    {
        "title": "答道素上人别",
        "author": "皎然",
        "biography": "",
        "paragraphs": [
            "春色遍远道，寂寞闽中行。碧水何渺渺，白云亦英英。",
            "离人不可望，日暮芳洲情。黄鹤有逸翮，翘首白云倾。",
            "欲为山中侣，肯秘辽天声。蓝缕真子褐，葳蕤近臣缨。",
            "以兹夺尔怀，常恐道不成。吾门弟子中，不减惠休名。",
            "一性研已远，五言功更精。从君汗漫游，莫废学无生。",
            "忍草肯摇落，禅枝不枯荣。采采慰长路，知吾心不轻。",
            "幻情有去住，真性无离别。留取老桂枝，归来共攀折。"
        ],
        "notes": [
            ""
        ],
        "volume": "卷八百一十八",
        "no#": 6
    },
    {
        "title": "霅溪馆送韩明府章辞满归",
        "author": "皎然",
        "biography": "",
        "paragraphs": [
            "洛令从告还，故人东门饯。惠爱三年积，轩车一夜远。",
            "晓月离馆空，秋风故山晚。荣君有嘉荐，顾我阻游衍。",
            "宿昔峰顶心，依依不可卷。"
        ],
        "notes": [
            ""
        ],
        "volume": "卷八百一十八",
        "no#": 7
    },
    {
        "title": "送穆寂赴举",
        "author": "皎然",
        "biography": "",
        "paragraphs": [
            "天子锡玄𫄸，倾山礼隐沦。君抛青霞去，荣资观国宾。",
            "剑光既陆离，琼彩何璘玢。夙驾别情远，商弦秋意新。",
            "冥冥鸿鹄姿，数尺看苍旻。残寇近宋郊，西行恶飙尘。",
            "立身素耿介，处难思经纶。春府搜才日，高科得一人。"
        ],
        "notes": [
            ""
        ],
        "volume": "卷八百一十八",
        "no#": 8
    },
    {
        "title": "送张彝归长沙",
        "author": "皎然",
        "biography": "",
        "paragraphs": [
            "早闻凌云彩，谓在鸳鹭俦。华发始相遇，沧江仍旅游。",
            "策名忘苟进，澹虑轻所求。常服远游诫，缅怀经世谋。",
            "片帆背风渚，万里还湘洲。别望荆云积，归心汉水流。",
            "兰苕行采采，桂棹思悠悠。宿昔无机者，为君动离忧。"
        ],
        "notes": [
            ""
        ],
        "volume": "卷八百一十八",
        "no#": 9
    },
    {
        "title": "秋日毗陵南寺送潘述之扬州",
        "author": "皎然",
        "biography": "",
        "paragraphs": [
            "孤客秋易伤，嘶蝉静仍续。佳晨亦已屡，欢会常不足。",
            "禅地非路岐，我心岂羁束。情生远别时，坐恨清景促。",
            "望中千里隔，暮归西山曲。萧条月中道，彩蒨原上绿。",
            "不见同心人，幽怀增踯躅。"
        ],
        "notes": [
            ""
        ],
        "volume": "卷八百一十八",
        "no#": 10
    },
    {
        "title": "春日又送潘述之扬州",
        "author": "皎然",
        "biography": "",
        "paragraphs": [
            "别渚望邗城，岐路春日遍。柔风吹杨柳，芳景流郊甸。",
            "日日东林期，今夕异乡县。文房旷佳士，禅室阻清盼。",
            "离恨夺赏心，不得谐所愿。莫忆山中人，碧云遥可见。"
        ],
        "notes": [
            ""
        ],
        "volume": "卷八百一十八",
        "no#": 11
    },
    {
        "title": "新秋送卢判官",
        "author": "皎然",
        "biography": "",
        "paragraphs": [
            "故人念宿昔，欲别增远情。入座炎气屏，为君秋景清。",
            "由来空山客，不怨离弦声。唯有暮蝉起，相思碧云生。"
        ],
        "notes": [
            ""
        ],
        "volume": "卷八百一十八",
        "no#": 12
    },
    {
        "title": "奉送袁高使君诏征赴行在，效曹刘体",
        "author": "皎然",
        "biography": "",
        "paragraphs": [
            "皇心亭毒广，蝥贼皆陶甄。未刈蚩尤旗，方同轩后年。",
            "天子幸汉中，轘辕阻氛烟。玺书召幕牧，名在列岳仙。",
            "国难倚长城，庙谋资大贤。清损休汝骑，仁留述职篇。",
            "遐路渺天末，繁笳思河边。饰徒促远期，祗命赴急宣。",
            "𫍲才岂足称，深仁顾何偏。那堪临流意，千里望旗旃。"
        ],
        "notes": [
            ""
        ],
        "volume": "卷八百一十八",
        "no#": 13
    },
    {
        "title": "奉送陆中丞长源诏征入朝",
        "author": "皎然",
        "biography": "",
        "paragraphs": [
            "诏下酂侯幕，征贤宠上勋。才当持汉典，道可致尧君。",
            "藩牧今荣饯，诗流此盛文。水从吴渚别，树向楚门分。",
            "宿寺期嘉月，看山识故云。归心复何奈，怊怅在江𣸣。"
        ],
        "notes": [
            ""
        ],
        "volume": "卷八百一十八",
        "no#": 14
    },
    {
        "title": "奉送李中丞道昌入朝",
        "author": "皎然",
        "biography": "",
        "paragraphs": [
            "文宪中司盛，恩荣外镇崇。诸侯皆取则，八使独推功。",
            "诏喜新衔凤，车看旧饰熊。去思今武子，余教昔文翁。",
            "清在如江水，仁留是国风。光征二千石，扫第望司空。"
        ],
        "notes": [
            ""
        ],
        "volume": "卷八百一十八",
        "no#": 15
    },
    {
        "title": "冬日送颜延之明府抚州觐叔父",
        "author": "皎然",
        "biography": "",
        "paragraphs": [
            "临川千里别，惆怅上津桥。日暮人归尽，山空雪未消。",
            "乡云心渺渺，楚水路遥遥。林下方欢会，山中独寂寥。",
            "天寒惊断雁，江信望回潮。岁晚流芳歇，思君在此宵。"
        ],
        "notes": [
            ""
        ],
        "volume": "卷八百一十八",
        "no#": 16
    },
    {
        "title": "送关小师还金陵",
        "author": "皎然",
        "biography": "",
        "paragraphs": [
            "如何有归思，爱别欲忘难。白鹭沙洲晚，青龙水寺寒。",
            "蕉花铺净地，桂子落空坛。持此心为境，应堪月夜看。"
        ],
        "notes": [
            ""
        ],
        "volume": "卷八百一十八",
        "no#": 17
    },
    {
        "title": "岘山送裴秀才赴举",
        "author": "皎然",
        "biography": "",
        "paragraphs": [
            "汉家招秀士，岘上送君行。万里见秋色，两河伤远情。",
            "王师出西镐，虏寇避东平。天府登名后，回看楚水清。"
        ],
        "notes": [
            ""
        ],
        "volume": "卷八百一十八",
        "no#": 18
    },
    {
        "title": "酬别襄阳诗僧少微",
        "author": "皎然",
        "biography": "",
        "paragraphs": [
            "证心何有梦，示说梦归频。文字赍秦本，诗骚学楚人。",
            "兰开衣上色，柳向手中春。别后须相见，浮云是我身。"
        ],
        "notes": [
            ""
        ],
        "volume": "卷八百一十八",
        "no#": 19
    },
    {
        "title": "送契上人游扬州",
        "author": "皎然",
        "biography": "",
        "paragraphs": [
            "西陵古江口，远见东扬州。渌水不同泛，春山应独游。",
            "寻僧白岩寺，望月谢家楼。宿昔心期在，人寰非久留。"
        ],
        "notes": [
            ""
        ],
        "volume": "卷八百一十八",
        "no#": 20
    },
    {
        "title": "送德清卫明府赴选",
        "author": "皎然",
        "biography": "",
        "paragraphs": [
            "八使慎求能，东人独荐君。身犹千里限，名已九霄闻。",
            "远路翻喜别，离言暂惜分。凤门多士会，拥佩入卿云。"
        ],
        "notes": [
            ""
        ],
        "volume": "卷八百一十八",
        "no#": 21
    },
    {
        "title": "送郑孝廉淮西觐省",
        "author": "皎然",
        "biography": "",
        "paragraphs": [
            "离袂翠华满，晨羞欲早行。春风生楚树，晓角发隋城。",
            "野霭湿衣彩，江鸿增客情。征途不用戒，坐见白波清。"
        ],
        "notes": [
            ""
        ],
        "volume": "卷八百一十八",
        "no#": 22
    },
    {
        "title": "送沈秀才之闽中",
        "author": "皎然",
        "biography": "",
        "paragraphs": [
            "越客不成歌，春风起渌波。岭重寒不到，海近瘴偏多。",
            "野戍桄榔发，人家翡翠过。翻疑此中好，君问定如何。"
        ],
        "notes": [
            ""
        ],
        "volume": "卷八百一十八",
        "no#": 23
    },
    {
        "title": "送清会上人游京",
        "author": "皎然",
        "biography": "",
        "paragraphs": [
            "佳游限衰疾，一笑向西风。思见青门外，曾临素浐东。",
            "峰明云际寺，日出露寒宫。行道禅长在，香尘不染空。"
        ],
        "notes": [
            ""
        ],
        "volume": "卷八百一十八",
        "no#": 24
    },
    {
        "title": "送沈居士还太原",
        "author": "皎然",
        "biography": "",
        "paragraphs": [
            "辞官因世难，家族盛南朝。名重郊居赋，才高独酌谣。",
            "浪花飘一叶，峰色向三条。高逸虽成性，弓旌肯忘招。"
        ],
        "notes": [
            ""
        ],
        "volume": "卷八百一十八",
        "no#": 25
    },
    {
        "title": "同颜使君真卿岘山送李法曹阳冰西上献书时会有诏征赴京",
        "author": "皎然",
        "biography": "",
        "paragraphs": [
            "汉日中郎妙，周王太史才。云书捧日去，鹤版下天来。",
            "草见吴洲发，花思御苑开。羊公惜风景，欲别几迟回。"
        ],
        "notes": [
            ""
        ],
        "volume": "卷八百一十八",
        "no#": 26
    },
    {
        "title": "兵后送姚太祝赴选",
        "author": "皎然",
        "biography": "",
        "paragraphs": [
            "两河兵已偃，处处见归舟。日夜故人散，江皋芳树秋。",
            "楚云伤远思，秦月忆佳游。名动春官籍，翩翩才少俦。"
        ],
        "notes": [
            ""
        ],
        "volume": "卷八百一十八",
        "no#": 27
    },
    {
        "title": "兵后送薛居士移家安吉",
        "author": "皎然",
        "biography": "",
        "paragraphs": [
            "旧游经丧乱，道在复何人。寒草心易折，闲云性常真。",
            "交情别后见，诗句比来新。向我桃州住，惜君东岭春。"
        ],
        "notes": [
            ""
        ],
        "volume": "卷八百一十八",
        "no#": 28
    },
    {
        "title": "送邬傪之洪州觐兄弟",
        "author": "皎然",
        "biography": "",
        "paragraphs": [
            "年少足诗情，西江楚月清。书囊山翠湿，琴匣雪花轻。",
            "久别经离乱，新正忆弟兄。赠君题乐府，为是豫章行。"
        ],
        "notes": [
            ""
        ],
        "volume": "卷八百一十八",
        "no#": 29
    },
    {
        "title": "送干封李成",
        "author": "皎然",
        "biography": "",
        "paragraphs": [
            "羽檄飞未息，离情远近同。感君由泛瑟，关我是征鸿。",
            "眇默归人尽，疏芜夜渡空。还期当岁晚，独在路行中。"
        ],
        "notes": [
            ""
        ],
        "volume": "卷八百一十八",
        "no#": 30
    },
    {
        "title": "送崔判官还扬子",
        "author": "皎然",
        "biography": "",
        "paragraphs": [
            "轻传祗远役，依依下姑亭。秋声满杨柳，暮色绕郊坰。",
            "烟水摇归思，山当楚驿青。"
        ],
        "notes": [
            ""
        ],
        "volume": "卷八百一十八",
        "no#": 31
    },
    {
        "title": "奉酬袁使君西楼饯秦山人与昼同赴李侍御招三韵",
        "author": "皎然",
        "biography": "",
        "paragraphs": [
            "秋风怨别情，江守上西城。竹署寒流浅，琴窗宿雨晴。",
            "治书招远意，知共楚狂行。"
        ],
        "notes": [
            ""
        ],
        "volume": "卷八百一十八",
        "no#": 32
    },
    {
        "title": "送清凉上人",
        "author": "皎然",
        "biography": "",
        "paragraphs": [
            "何意欲归山，道高由境胜。花空觉性了，月尽知心证。",
            "永夜出禅吟，清猿自相应。"
        ],
        "notes": [
            ""
        ],
        "volume": "卷八百一十八",
        "no#": 33
    },
    {
        "title": "送李丞使宣州",
        "author": "皎然",
        "biography": "",
        "paragraphs": [
            "结驷何翩翩，落叶暗寒渚。梦里春谷泉，愁中洞庭雨。",
            "聊持剡山茗，以代宜城醑。"
        ],
        "notes": [
            ""
        ],
        "volume": "卷八百一十八",
        "no#": 34
    },
    {
        "title": "送至洪沙弥游越",
        "author": "皎然",
        "biography": "",
        "paragraphs": [
            "知尔学无生，不应伤此别。相逢宿我寺，独往游灵越。",
            "早晚花会中，经行剡山月。"
        ],
        "notes": [
            ""
        ],
        "volume": "卷八百一十八",
        "no#": 35
    },
    {
        "title": "送皇甫侍御曾还丹阳别业",
        "author": "皎然",
        "biography": "",
        "paragraphs": [
            "云阳别夜忆春耕，花发菱湖问去程。积水悠扬何处梦，",
            "朝右要君持汉典，明年北墅可须营。"
        ],
        "notes": [
            ""
        ],
        "volume": "卷八百一十八",
        "no#": 36
    },
    {
        "title": "白苹洲送洛阳李丞使还",
        "author": "皎然",
        "biography": "",
        "paragraphs": [
            "苹洲北望楚山重，千里回轺止一封。临水情来还共载，",
            "后会那应似畴昔，年年觉老雪山容。"
        ],
        "notes": [
            ""
        ],
        "volume": "卷八百一十八",
        "no#": 37
    },
    {
        "title": "送履霜上人还金陵西山",
        "author": "皎然",
        "biography": "",
        "paragraphs": [
            "携锡西山步绿莎，禅心未了奈情何。",
            "湘宫水寺清秋夜，月落风悲松柏多。"
        ],
        "notes": [
            ""
        ],
        "volume": "卷八百一十八",
        "no#": 38
    },
    {
        "title": "送辨聪上人还广陵",
        "author": "皎然",
        "biography": "",
        "paragraphs": [
            "莫学休公学远公，了心须与我心同。",
            "隋家古柳数株在，看取人间万事空。"
        ],
        "notes": [
            ""
        ],
        "volume": "卷八百一十八",
        "no#": 39
    },
    {
        "title": "送清励上人游福建",
        "author": "皎然",
        "biography": "",
        "paragraphs": [
            "禅子自矜禅性成，将来拟照建溪清。",
            "南看闽树花不落，更取何缘了妄情。"
        ],
        "notes": [
            ""
        ],
        "volume": "卷八百一十八",
        "no#": 40
    },
    {
        "title": "送顾道士游洞庭山",
        "author": "皎然",
        "biography": "",
        "paragraphs": [
            "见说洞庭无上路，春游乱踏五灵芝。",
            "含桃风起花狼藉，正是仙翁棋散时。"
        ],
        "notes": [
            ""
        ],
        "volume": "卷八百一十八",
        "no#": 41
    },
    {
        "title": "送邢台州济",
        "author": "皎然",
        "biography": "",
        "paragraphs": [
            "海上仙山属使君，石桥琪树古来闻。",
            "他时画出白团扇，乞取天台一片云。"
        ],
        "notes": [
            ""
        ],
        "volume": "卷八百一十八",
        "no#": 42
    },
    {
        "title": "送柳察谏议叔",
        "author": "皎然",
        "biography": "",
        "paragraphs": [
            "东城南陌强经过，怨别无心亦放歌。",
            "明日院公应问我，闲云长在石门多。"
        ],
        "notes": [
            ""
        ],
        "volume": "卷八百一十八",
        "no#": 43
    },
    {
        "title": "送柳淡扶侍赴洪州",
        "author": "皎然",
        "biography": "",
        "paragraphs": [
            "中林许师友，忽阻夙心期。自顾青緺好，来将黄鹤辞。",
            "少年轻远涉，世道得无欺。烟雨孤舟上，晨昏千里时。",
            "离魂渺天末，相望在江湄。无限江南柳，春风卷乱丝。"
        ],
        "notes": [
            ""
        ],
        "volume": "卷八百一十八",
        "no#": 44
    },
    {
        "title": "同李司直题武丘寺兼留诸公与陆羽之无锡",
        "author": "皎然",
        "biography": "",
        "paragraphs": [
            "陵寝成香阜，禅枝出白杨。剑池留故事，月树即他方。",
            "应世缘须别，栖心趣不忘。还将陆居士，晨发泛归航。"
        ],
        "notes": [
            ""
        ],
        "volume": "卷八百一十八",
        "no#": 45
    },
    {
        "title": "夏日题郑谷江上纳凉馆",
        "author": "皎然",
        "biography": "",
        "paragraphs": [
            "迢遥山意外，清风又对君。若为于此地，翻作路岐分。",
            "别馆琴徒语，前洲鹤自群。明朝天畔远，何处逐闲云。"
        ],
        "notes": [
            ""
        ],
        "volume": "卷八百一十八",
        "no#": 46
    },
    {
        "title": "太湖馆送殷秀才赴举",
        "author": "皎然",
        "biography": "",
        "paragraphs": [
            "春风洞庭路，摇荡暮天多。衰疾见芳草，别离伤远波。",
            "诗名推首荐，赋甲拟前科。数日闻天府，山衣制芰荷。"
        ],
        "notes": [
            ""
        ],
        "volume": "卷八百一十八",
        "no#": 47
    },
    {
        "title": "送重钧上人游天台",
        "author": "皎然",
        "biography": "",
        "paragraphs": [
            "渐看华顶出，幽赏意随生。十里行松色，千重过水声。",
            "海容云正尽，山色雨初晴。事事将心证，知君道可成。"
        ],
        "notes": [
            ""
        ],
        "volume": "卷八百一十八",
        "no#": 48
    },
    {
        "title": "早春送颜主簿游越东，兼谒元中丞",
        "author": "皎然",
        "biography": "",
        "paragraphs": [
            "轻舸趣不已，东风吹绿苹。欲看梅市雪，知赏柳家春。",
            "别意倾吴醑，芳声动越人。山阴三月会，内史得嘉宾。"
        ],
        "notes": [
            ""
        ],
        "volume": "卷八百一十八",
        "no#": 49
    },
    {
        "title": "同颜使君清明日游，因送萧主簿",
        "author": "皎然",
        "biography": "",
        "paragraphs": [
            "谁知赏嘉节，别意忽相和。暮色汀洲遍，春情杨柳多。",
            "高城恋旌旆，极浦宿风波。惆怅支山月，今宵不再过。"
        ],
        "notes": [
            ""
        ],
        "volume": "卷八百一十八",
        "no#": 50
    },
    {
        "title": "送道琚上人还金陵",
        "author": "皎然",
        "biography": "",
        "paragraphs": [
            "一与钟山别，山中得信稀。经年求法后，及夏问安归。",
            "野实充甘膳，池花当彩衣。慈亲莫返拜，外礼欲无为。"
        ],
        "notes": [
            ""
        ],
        "volume": "卷八百一十八",
        "no#": 51
    },
    {
        "title": "送裴邕之上京",
        "author": "皎然",
        "biography": "",
        "paragraphs": [
            "辞山偶世清，挟策忽西行。帆过随江疾，衣沾楚雪轻。",
            "尚文须献赋，重道莫论兵。东观今多事，应高白马生。"
        ],
        "notes": [
            ""
        ],
        "volume": "卷八百一十八",
        "no#": 52
    },
    {
        "title": "送珍上人还天竺，兼寄广通上人、秦山人",
        "author": "皎然",
        "biography": "",
        "paragraphs": [
            "江寺名天竺，多居蹑远踪。春帆依柳浦，轻履上莲峰。",
            "禅子兼三隐，空书共一封。因君达山信，应向白云逢。"
        ],
        "notes": [
            ""
        ],
        "volume": "卷八百一十八",
        "no#": 53
    },
    {
        "title": "送张孝廉赴举",
        "author": "皎然",
        "biography": "",
        "paragraphs": [
            "名在诸生右，家经见素风。春田休学稼，秋赋出儒宫。",
            "别路残云湿，离情晚桂丛。明年石渠署，应继叔孙通。"
        ],
        "notes": [
            ""
        ],
        "volume": "卷八百一十八",
        "no#": 54
    },
    {
        "title": "送刘司法之越",
        "author": "皎然",
        "biography": "",
        "paragraphs": [
            "萧萧鸣夜角，驱马背城濠。雨后寒流急，秋来朔吹高。",
            "三山期望海，八月欲观涛。几日西陵路，应逢谢法曹。"
        ],
        "notes": [
            ""
        ],
        "volume": "卷八百一十八",
        "no#": 55
    },
    {
        "title": "送简栖上人之建州觐使君舅",
        "author": "皎然",
        "biography": "",
        "paragraphs": [
            "乱峰江上色，羡尔及秋行。释氏推真子，郗家许贵甥。",
            "氎花新雨净，帆叶好风轻。千里依元舅，回潮亦有情。"
        ],
        "notes": [
            ""
        ],
        "volume": "卷八百一十八",
        "no#": 56
    },
    {
        "title": "登开元寺楼送崔少府还平望驿",
        "author": "皎然",
        "biography": "",
        "paragraphs": [
            "登望思虑积，长亭树连连。悠扬下楼日，杳映傍帆烟。",
            "入夜四郊静，南湖月待船。"
        ],
        "notes": [
            ""
        ],
        "volume": "卷八百一十八",
        "no#": 57
    },
    {
        "title": "送王居士游越",
        "author": "皎然",
        "biography": "",
        "paragraphs": [
            "野性配云泉，诗情属风景。爱作烂熳游，闲寻东路永。",
            "何山最好望，须上萧然岭。"
        ],
        "notes": [
            ""
        ],
        "volume": "卷八百一十八",
        "no#": 58
    },
    {
        "title": "杂言重送皇甫侍御曾",
        "author": "皎然",
        "biography": "",
        "paragraphs": [
            "人独归，日将暮。孤帆带孤屿，远水连远树。",
            "难作别时心，还看别时路。"
        ],
        "notes": [
            ""
        ],
        "volume": "卷八百一十八",
        "no#": 59
    },
    {
        "title": "送演上人之抚州觐使君叔",
        "author": "皎然",
        "biography": "",
        "paragraphs": [
            "临川内史怜诸谢，尔在生缘比惠宗。远别应将秦本去，",
            "便道须过大师寺，白莲池上访高踪。"
        ],
        "notes": [
            ""
        ],
        "volume": "卷八百一十八",
        "no#": 60
    },
    {
        "title": "送大宝上人归楚山",
        "author": "皎然",
        "biography": "",
        "paragraphs": [
            "厌上乌桥送别频，湖光烂熳望行人。欲将夜舸陪嘉月，",
            "从何得道怀惆怅，莫是人间屡见春。"
        ],
        "notes": [
            ""
        ],
        "volume": "卷八百一十八",
        "no#": 61
    },
    {
        "title": "送侯秀才南游",
        "author": "皎然",
        "biography": "",
        "paragraphs": [
            "芳草随君自有情，不关山色与猿声。",
            "为看严子滩头石，曾忆题诗不著名。"
        ],
        "notes": [
            ""
        ],
        "volume": "卷八百一十八",
        "no#": 62
    },
    {
        "title": "别洞庭维谅上人",
        "author": "皎然",
        "biography": "",
        "paragraphs": [
            "白云关我不关他，此物留君情最多。",
            "情著春风生橘树，归心不怕洞庭波。"
        ],
        "notes": [
            ""
        ],
        "volume": "卷八百一十八",
        "no#": 63
    },
    {
        "title": "康造录事宅送太祝侄之虔吉访兄弟",
        "author": "皎然",
        "biography": "",
        "paragraphs": [
            "阮咸别曲四座愁，赖是春风不是秋。",
            "漫漫江行访兄弟，猿声几夜宿芦洲。"
        ],
        "notes": [
            ""
        ],
        "volume": "卷八百一十八",
        "no#": 64
    },
    {
        "title": "冬日梅溪送裴方舟宣州",
        "author": "皎然",
        "biography": "",
        "paragraphs": [
            "平明匹马上村桥，花发梅溪雪未消。",
            "日短天寒愁送客，楚山无限路遥遥。"
        ],
        "notes": [
            ""
        ],
        "volume": "卷八百一十八",
        "no#": 65
    },
    {
        "title": "送韦向睦州谒独孤使君汜",
        "author": "皎然",
        "biography": "",
        "paragraphs": [
            "才子南看多远情，闲舟荡漾任春行。",
            "新安江色长如此，何似新安太守清。"
        ],
        "notes": [
            ""
        ],
        "volume": "卷八百一十八",
        "no#": 66
    },
    {
        "title": "送至严山人归山",
        "author": "皎然",
        "biography": "",
        "paragraphs": [
            "初到人间柳始阴，山书昨夜报春深。",
            "朝朝花落几株树，恼杀禅僧未证心。"
        ],
        "notes": [
            ""
        ],
        "volume": "卷八百一十八",
        "no#": 67
    },
    {
        "title": "送僧游扬州",
        "author": "皎然",
        "biography": "",
        "paragraphs": [
            "平明择钵向风轻，正及隋堤柳色行。",
            "知尔禅心还似我，故宫春物肯伤情。"
        ],
        "notes": [
            ""
        ],
        "volume": "卷八百一十八",
        "no#": 68
    },
    {
        "title": "对陆迅饮天目山茶，因寄元居士晟",
        "author": "皎然",
        "biography": "",
        "paragraphs": [
            "喜见幽人会，初开野客茶。日成东井叶，露采北山芽。",
            "文火香偏胜，寒泉味转嘉。投铛涌作沫，著碗聚生花。",
            "稍与禅经近，聊将睡网赊。知君在天目，此意日无涯。"
        ],
        "notes": [
            ""
        ],
        "volume": "卷八百一十八",
        "no#": 69
    },
    {
        "title": "渡前溪",
        "author": "皎然",
        "biography": "",
        "paragraphs": [
            "不意入前溪，爱溪从错落。清清鉴不足，非是深难度。"
        ],
        "notes": [
            ""
        ],
        "volume": "卷八百一十八",
        "no#": 70
    },
    {
        "title": "送灵澈",
        "author": "皎然",
        "biography": "",
        "paragraphs": [
            "我欲长生梦，无心解伤别。千里万里心，只似眼前月。"
        ],
        "notes": [
            ""
        ],
        "volume": "卷八百一十八",
        "no#": 71
    },
    {
        "title": "寄路温州",
        "author": "皎然",
        "biography": "",
        "paragraphs": [
            "欲问采灵药，如何学无生。爱鹤颇似君，且非求仙情。"
        ],
        "notes": [
            ""
        ],
        "volume": "卷八百一十八",
        "no#": 72
    },
    {
        "title": "浣纱女",
        "author": "皎然",
        "biography": "",
        "paragraphs": [
            "清浅白沙滩，绿蒲尚堪把。家住水东西，浣纱明月下。"
        ],
        "notes": [
            ""
        ],
        "volume": "卷八百一十八",
        "no#": 73
    },
    {
        "title": "待山月",
        "author": "皎然",
        "biography": "",
        "paragraphs": [
            "夜夜忆故人，长教山月待。今宵故人至，山月知何在。"
        ],
        "notes": [
            ""
        ],
        "volume": "卷八百一十八",
        "no#": 74
    },
    {
        "title": "杂兴",
        "author": "皎然",
        "biography": "",
        "paragraphs": [
            "人生分已定，富贵岂妄来。不见海底泥，飞上成尘埃。"
        ],
        "notes": [
            ""
        ],
        "volume": "卷八百一十八",
        "no#": 75
    },
    {
        "title": "舂陵登望",
        "author": "皎然",
        "biography": "",
        "paragraphs": [
            "西底空流水，东垣但聚云。最伤梅岭望，花雪正纷纷。"
        ],
        "notes": [
            ""
        ],
        "volume": "卷八百一十八",
        "no#": 76
    },
    {
        "title": "投知己",
        "author": "皎然",
        "biography": "",
        "paragraphs": [
            "若为令忆洞庭春，上有闲云可隐身。",
            "无限白云山要买，不知山价出何人。"
        ],
        "notes": [
            ""
        ],
        "volume": "卷八百一十八",
        "no#": 77
    }
]