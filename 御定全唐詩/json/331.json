[
    {
        "title": "享太庙乐章",
        "author": "段文昌",
        "biography": "",
        "paragraphs": [
            "肃肃清庙，登显至德。泽周八荒，兵定四极。",
            "生物咸遂，群盗灭息。明圣钦承，子孙千亿。"
        ],
        "notes": [
            ""
        ],
        "volume": "卷三百三十一",
        "no#": 1
    },
    {
        "title": "题武担寺西台",
        "author": "段文昌",
        "biography": "",
        "paragraphs": [
            "秋天如镜空，楼阁尽玲珑。水暗余霞外，山明落照中。",
            "鸟行看渐远，松韵听难穷。今日登临意，多欢语笑同。"
        ],
        "notes": [
            ""
        ],
        "volume": "卷三百三十一",
        "no#": 2
    },
    {
        "title": "晚夏登张仪楼呈院中诸公",
        "author": "段文昌",
        "biography": "",
        "paragraphs": [
            "重楼窗户开，四望敛烟埃。远岫林端出，清波城下回。",
            "乍疑蝉韵促，稍觉雪风来。并起乡关思，销忧在酒杯。"
        ],
        "notes": [
            ""
        ],
        "volume": "卷三百三十一",
        "no#": 3
    },
    {
        "title": "还别业寻龙华山寺广宣上人",
        "author": "段文昌",
        "biography": "",
        "paragraphs": [
            "十里惟闻松桂风，江山忽转见龙宫。",
            "正与休师方话旧，风烟几度入楼中。"
        ],
        "notes": [
            ""
        ],
        "volume": "卷三百三十一",
        "no#": 4
    },
    {
        "title": "奉陪段相公晚夏登张仪楼",
        "author": "姚向",
        "biography": "",
        "paragraphs": [
            "秦相驾群材，登临契上台。查从银汉落，江自雪山来。",
            "俪曲亲流火，凌风洽小杯。帝乡如在目，欲下尽裴回。"
        ],
        "notes": [
            ""
        ],
        "volume": "卷三百三十一",
        "no#": 5
    },
    {
        "title": "和段相公登武担寺西台",
        "author": "姚向",
        "biography": "",
        "paragraphs": [
            "开阁锦城中，余闲访梵宫。九层连昼景，万象写秋空。",
            "天半将身到，江长与海通。提携出尘土，曾是穆清风。"
        ],
        "notes": [
            ""
        ],
        "volume": "卷三百三十一",
        "no#": 6
    },
    {
        "title": "和段相公登武担寺西台",
        "author": "温会",
        "biography": "",
        "paragraphs": [
            "桑台烟树中，台榭造云空。眺听逢秋兴，篇辞变国风。",
            "坐愁高鸟起，笑指远人同。始愧才情薄，跻攀继韵穷。"
        ],
        "notes": [
            ""
        ],
        "volume": "卷三百三十一",
        "no#": 7
    },
    {
        "title": "奉陪段相公晚夏登张仪楼",
        "author": "温会",
        "biography": "",
        "paragraphs": [
            "危轩重叠开，访古上裴回。有舌嗟秦策，飞梁驾楚材。",
            "云霄随凤到，物象为诗来。欲和关山意，巴歌调更哀。"
        ],
        "notes": [
            ""
        ],
        "volume": "卷三百三十一",
        "no#": 8
    },
    {
        "title": "和段相公登武担寺西台",
        "author": "李敬伯",
        "biography": "",
        "paragraphs": [
            "台上起凉风，乘闲览岁功。自随台席贵，尽许羽觞同。",
            "楼殿斜晖照，江山极望通。赋诗思共乐，俱得咏诗丰。"
        ],
        "notes": [
            ""
        ],
        "volume": "卷三百三十一",
        "no#": 9
    },
    {
        "title": "奉陪段相公晚夏登张仪楼",
        "author": "李敬伯",
        "biography": "",
        "paragraphs": [
            "层屋架城隈，宾筵此日开。文锋摧八阵，星分应三台。",
            "望雪烦襟释，当欢远思来。披云霄汉近，暂觉出尘埃。"
        ],
        "notes": [
            ""
        ],
        "volume": "卷三百三十一",
        "no#": 10
    },
    {
        "title": "奉陪段相公晚夏登张仪楼",
        "author": "姚康",
        "biography": "",
        "paragraphs": [
            "登览值晴开，诗从野思来。蜀川新草木，秦日旧楼台。",
            "池景摇中座，山光接上台。近秋宜晚景，极目断浮埃。"
        ],
        "notes": [
            ""
        ],
        "volume": "卷三百三十一",
        "no#": 11
    },
    {
        "title": "和段相公登武担寺西台",
        "author": "姚康",
        "biography": "",
        "paragraphs": [
            "松径引清风，登台古寺中。江平沙岸白，日下锦川红。",
            "疏树山根净，深云鸟迹穷。自惭陪末席，便与九霄通。"
        ],
        "notes": [
            ""
        ],
        "volume": "卷三百三十一",
        "no#": 12
    },
    {
        "title": "礼部试早春残雪",
        "author": "姚康",
        "biography": "",
        "paragraphs": [
            "微暖春潜至，轻明雪尚残。银铺光渐湿，珪破色仍寒。",
            "无柳花常在，非秋露正团。素光浮转薄，皓质驻应难。",
            "幸得依阴处，偏宜带月看。玉尘销欲尽，穷巷起袁安。"
        ],
        "notes": [
            ""
        ],
        "volume": "卷三百三十一",
        "no#": 13
    },
    {
        "title": "赋得巨鱼纵大壑",
        "author": "姚康",
        "biography": "",
        "paragraphs": [
            "水府乘闲望，圆波息跃鱼。从来暴泥久，今日脱泉初。",
            "得志宁相忌，无心任宛如。龙门应可度，鲛室岂常居。",
            "掉尾方穷乐，游鳞每自舒。乘流千里去，风力藉吹嘘。"
        ],
        "notes": [
            ""
        ],
        "volume": "卷三百三十一",
        "no#": 14
    }
]