[
    {
        "title": "陈情献中丞",
        "author": "喻坦之",
        "biography": "",
        "paragraphs": [
            "孤拙竟何营，徒希折桂名。始终谁肯荐，得失自难明。",
            "贡乏雄文献，归无瘠土耕。沧江长发梦，紫陌久惭行。",
            "意纵求知切，才惟惧鉴精。五言非琢玉，十载看迁莺。",
            "取进心甘钝，伤嗟骨每惊。尘襟痕积泪，客鬓白新茎。",
            "顾盼身堪教，吹嘘羽觉生。依门情转切，荷德力须倾。",
            "奖善犹怜贡，垂恩必不轻。从兹便提挈，云路自生荣。"
        ],
        "notes": [
            ""
        ],
        "volume": "卷七百一十三",
        "no#": 1
    },
    {
        "title": "长安雪后",
        "author": "喻坦之",
        "biography": "",
        "paragraphs": [
            "碧落云收尽，天涯雪霁时。草开当井地，树折带巢枝。",
            "野渡滋寒麦，高泉涨禁池。遥分丹阙出，迥对上林宜。",
            "宿片攀簷取，凝花就砌窥。气凌禽翅束，冻入马蹄危。",
            "北想连沙漠，南思极海涯。冷光兼素彩，向暮朔风吹。"
        ],
        "notes": [
            ""
        ],
        "volume": "卷七百一十三",
        "no#": 2
    },
    {
        "title": "送友人游东川",
        "author": "喻坦之",
        "biography": "",
        "paragraphs": [
            "食尽须分散，将行几愿留。春兼三月闰，人拟半年游。",
            "风俗同吴地，山川拥梓州。思君登栈道，猿啸始应愁。"
        ],
        "notes": [
            ""
        ],
        "volume": "卷七百一十三",
        "no#": 3
    },
    {
        "title": "题樟亭驿楼",
        "author": "喻坦之",
        "biography": "",
        "paragraphs": [
            "危槛倚山城，风帆槛外行。日生沧海赤，潮落浙江清。",
            "秋晚遥峰出，沙干细草平。西陵烟树色，长见伍员情。"
        ],
        "notes": [
            ""
        ],
        "volume": "卷七百一十三",
        "no#": 4
    },
    {
        "title": "大梁送友人东游",
        "author": "喻坦之",
        "biography": "",
        "paragraphs": [
            "自古东西路，舟车此地分。河声梁苑夜，草色楚田曛。",
            "雁已多南去，蝉犹在此闻。圣朝无谏猎，何计谒明君。"
        ],
        "notes": [
            ""
        ],
        "volume": "卷七百一十三",
        "no#": 5
    },
    {
        "title": "送友人游蜀",
        "author": "喻坦之",
        "biography": "",
        "paragraphs": [
            "为儒早得名，为客不忧程。春尽离丹阙，花繁到锦城。",
            "雪消巴水涨，日上剑关明。预想回来树，秋蝉已数声。"
        ],
        "notes": [
            ""
        ],
        "volume": "卷七百一十三",
        "no#": 6
    },
    {
        "title": "留别友人书斋",
        "author": "喻坦之",
        "biography": "",
        "paragraphs": [
            "相见不相睽，一留日已西。轩凉庭木大，巷僻鸟巢低。",
            "背俗修琴谱，思家话药畦。卜邻期太华，同上上方梯。"
        ],
        "notes": [
            ""
        ],
        "volume": "卷七百一十三",
        "no#": 7
    },
    {
        "title": "题耿处士林亭",
        "author": "喻坦之",
        "biography": "",
        "paragraphs": [
            "身向闲中老，生涯本豁然。草堂山水下，渔艇鸟花边。",
            "窥井猿兼鹿，啼林鸟杂蝉。何时人事了，依此亦高眠。"
        ],
        "notes": [
            ""
        ],
        "volume": "卷七百一十三",
        "no#": 8
    },
    {
        "title": "商于逢友人",
        "author": "喻坦之",
        "biography": "",
        "paragraphs": [
            "行役何时了，年年骨肉分。春风来汉棹，雪路入商云。",
            "水险溪难定，林寒鸟异群。相逢聊坐石，啼狖语中闻。"
        ],
        "notes": [
            ""
        ],
        "volume": "卷七百一十三",
        "no#": 9
    },
    {
        "title": "灞上逢故人",
        "author": "喻坦之",
        "biography": "",
        "paragraphs": [
            "花落杏园枝，驱车问路岐。人情谁可会，身事自堪疑。",
            "岳雨狂雷送，溪槎涨水吹。家山如此景，几处不相随。"
        ],
        "notes": [
            ""
        ],
        "volume": "卷七百一十三",
        "no#": 10
    },
    {
        "title": "发浙江",
        "author": "喻坦之",
        "biography": "",
        "paragraphs": [
            "岛屿遍含烟，烟中济大川。山城犹转漏，沙浦已摇船。",
            "海曙霞浮日，江遥水合天。此时空阔思，翻想涉穷边。"
        ],
        "notes": [
            ""
        ],
        "volume": "卷七百一十三",
        "no#": 11
    },
    {
        "title": "晚泊盱眙",
        "author": "喻坦之",
        "biography": "",
        "paragraphs": [
            "广苇夹深流，萧萧到海秋。宿船横月浦，惊鸟绕霜洲。",
            "云湿淮南树，笳清泗水楼。徒悬乡国思，羁迹尚东游。"
        ],
        "notes": [
            ""
        ],
        "volume": "卷七百一十三",
        "no#": 12
    },
    {
        "title": "归江南",
        "author": "喻坦之",
        "biography": "",
        "paragraphs": [
            "归日值江春，看花过楚津。草晴虫网遍，沙晓浪痕新。",
            "莲叶初浮水，鸥雏已狎人。渔心惭未遂，空厌路岐尘。"
        ],
        "notes": [
            ""
        ],
        "volume": "卷七百一十三",
        "no#": 13
    },
    {
        "title": "代北言怀",
        "author": "喻坦之",
        "biography": "",
        "paragraphs": [
            "困马榆关北，那堪落景催。路行沙不绝，风与雪兼来。",
            "草得春犹白，鸿侵夏始回。行人莫远入，戍角有余哀。"
        ],
        "notes": [
            ""
        ],
        "volume": "卷七百一十三",
        "no#": 14
    },
    {
        "title": "春游曲江",
        "author": "喻坦之",
        "biography": "",
        "paragraphs": [
            "误入杏花尘，晴江一看春。菰蒲虽似越，骨肉且非秦。",
            "曲岸藏翘鹭，垂杨拂跃鳞。徒怜汀草色，未是醉眠人。"
        ],
        "notes": [
            ""
        ],
        "volume": "卷七百一十三",
        "no#": 15
    },
    {
        "title": "和范秘书宿省中作",
        "author": "喻坦之",
        "biography": "",
        "paragraphs": [
            "清省宜寒夜，仙才称独吟。钟来宫转漏，月过阁移阴。",
            "鹤避灯前尽，芸高幄外深。想知因此兴，暂动忆山心。"
        ],
        "notes": [
            ""
        ],
        "volume": "卷七百一十三",
        "no#": 16
    },
    {
        "title": "寄华阴姚少府",
        "author": "喻坦之",
        "biography": "",
        "paragraphs": [
            "泰华当公署，为官兴可知。砚和青霭冻，帘对白云垂。",
            "峻掌光浮日，危莲影入池。料于三考内，应惜德音移。"
        ],
        "notes": [
            ""
        ],
        "volume": "卷七百一十三",
        "no#": 17
    },
    {
        "title": "晚泊富春寄友人",
        "author": "喻坦之",
        "biography": "",
        "paragraphs": [
            "江钟寒夕微，江鸟望巢飞。木落山城出，潮生海棹归。",
            "独吟霜岛月，谁寄雪天衣。此别三千里，关西信更稀。"
        ],
        "notes": [
            ""
        ],
        "volume": "卷七百一十三",
        "no#": 18
    }
]