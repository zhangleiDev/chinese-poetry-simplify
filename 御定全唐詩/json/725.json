[
    {
        "title": "书怀",
        "author": "于邺",
        "biography": "",
        "paragraphs": [
            "长安多路岐，西去欲何依。浮世只如此，旧山长忆归。",
            "自离京国久，应已故人稀。好与孤云住，孤云无是非。"
        ],
        "notes": [
            ""
        ],
        "volume": "卷七百二十五",
        "no#": 1
    },
    {
        "title": "书情",
        "author": "于邺",
        "biography": "",
        "paragraphs": [
            "负郭有田在，年年长废耕。欲磨秋镜净，恐见白头生。",
            "未作一旬别，已过千里程。不知书与剑，十载两无成。"
        ],
        "notes": [
            ""
        ],
        "volume": "卷七百二十五",
        "no#": 2
    },
    {
        "title": "涂中作",
        "author": "于邺",
        "biography": "",
        "paragraphs": [
            "西南千里程，处处有车声。若使地无利，始应人不营。",
            "天涯犹马到，石迹尚尘生。如此未曾息，蜀山终冀平。"
        ],
        "notes": [
            ""
        ],
        "volume": "卷七百二十五",
        "no#": 3
    },
    {
        "title": "春过函谷关",
        "author": "于邺",
        "biography": "",
        "paragraphs": [
            "几度作游客，客行长苦辛。愁看函谷路，老尽布衣人。",
            "岁远关犹固，时移草亦春。何当名利息，遣此绝征轮。"
        ],
        "notes": [
            ""
        ],
        "volume": "卷七百二十五",
        "no#": 4
    },
    {
        "title": "褒中即事",
        "author": "于邺",
        "biography": "",
        "paragraphs": [
            "风吹残雨歇，云去有烟霞。南浦足游女，绿苹应发花。",
            "远钟当半夜，明月入千家。不作故乡梦，始知京洛赊。"
        ],
        "notes": [
            ""
        ],
        "volume": "卷七百二十五",
        "no#": 5
    },
    {
        "title": "岁暮还家",
        "author": "于邺",
        "biography": "",
        "paragraphs": [
            "东西流不驻，白日与车轮。残雪半成水，微风应欲春。",
            "几经他国岁，已减故乡人。回首长安道，十年空苦辛。"
        ],
        "notes": [
            ""
        ],
        "volume": "卷七百二十五",
        "no#": 6
    },
    {
        "title": "还家",
        "author": "于邺",
        "biography": "",
        "paragraphs": [
            "为客忆归舍，归来还寂寥。壮时看欲过，白首固非遥。",
            "独酌几回醉，此愁终不销。犹残鸡与犬，驱去住山椒。"
        ],
        "notes": [
            ""
        ],
        "volume": "卷七百二十五",
        "no#": 7
    },
    {
        "title": "题华山麻处士所居",
        "author": "于邺",
        "biography": "",
        "paragraphs": [
            "贵贱各扰扰，皆逢朝市间。到此马无迹，始知君独闲。",
            "冰破听敷水，雪晴看华山。西风寂寥地，唯我坐忘还。"
        ],
        "notes": [
            ""
        ],
        "volume": "卷七百二十五",
        "no#": 8
    },
    {
        "title": "天南怀故人",
        "author": "于邺",
        "biography": "",
        "paragraphs": [
            "独行千里尘，轧轧转征轮。一别已多日，总看成老人。",
            "洞庭雪不下，故国草应春。三月烟波暖，南风生绿苹。"
        ],
        "notes": [
            ""
        ],
        "volume": "卷七百二十五",
        "no#": 9
    },
    {
        "title": "路傍草",
        "author": "于邺",
        "biography": "",
        "paragraphs": [
            "春至始青青，香车碾已平。不知山下处，来向路傍生。",
            "每岁有人在，何时无马行。应随尘与土，吹满洛阳城。"
        ],
        "notes": [
            ""
        ],
        "volume": "卷七百二十五",
        "no#": 10
    },
    {
        "title": "秋夕闻雁",
        "author": "于邺",
        "biography": "",
        "paragraphs": [
            "星汉欲沈尽，谁家砧未休。忽闻凉雁至，如报杜陵秋。",
            "千树又黄叶，几人新白头。洞庭今夜客，一半却登舟。"
        ],
        "notes": [
            ""
        ],
        "volume": "卷七百二十五",
        "no#": 11
    },
    {
        "title": "洛中有怀",
        "author": "于邺",
        "biography": "",
        "paragraphs": [
            "潺潺伊洛河，寂寞少恩波。銮驾久不幸，洛阳春草多。"
        ],
        "notes": [
            ""
        ],
        "volume": "卷七百二十五",
        "no#": 12
    },
    {
        "title": "送魏山韦处士",
        "author": "于邺",
        "biography": "",
        "paragraphs": [
            "阴阴亭际间，相顾惨离颜。一片云飞去，嵯峨空魏山。"
        ],
        "notes": [
            ""
        ],
        "volume": "卷七百二十五",
        "no#": 13
    },
    {
        "title": "白樱桃",
        "author": "于邺",
        "biography": "",
        "paragraphs": [
            "王母阶前种几株，水晶帘内看如无。",
            "只应汉武金盘上，泻得珊珊白露珠。"
        ],
        "notes": [
            ""
        ],
        "volume": "卷七百二十五",
        "no#": 14
    },
    {
        "title": "白樱树",
        "author": "于邺",
        "biography": "",
        "paragraphs": [
            "记得花开雪满枝，和蜂和蝶带花移。",
            "如今花落游蜂去，空作主人惆怅诗。"
        ],
        "notes": [
            ""
        ],
        "volume": "卷七百二十五",
        "no#": 15
    },
    {
        "title": "下第不胜其忿题路左佛庙",
        "author": "于邺",
        "biography": "",
        "paragraphs": [
            "雀儿未逐飏风高，下视鹰鹯意气豪。",
            "自谓能生千里足，黄昏依旧委蓬蒿。"
        ],
        "notes": [
            ""
        ],
        "volume": "卷七百二十五",
        "no#": 16
    },
    {
        "title": "感怀",
        "author": "于邺",
        "biography": "",
        "paragraphs": [
            "东风吹草色，空使客蹉跎。不设太平险，更应游子多。",
            "几伤行处泪，一曲醉中歌。尽向青门外，东随渭水波。"
        ],
        "notes": [
            ""
        ],
        "volume": "卷七百二十五",
        "no#": 17
    },
    {
        "title": "游中梁山",
        "author": "于邺",
        "biography": "",
        "paragraphs": [
            "僻地好泉石，何人曾陆沈。不知青嶂外，更有白云深。",
            "因此见乔木，几回思旧林。殷勤猿与鸟，唯我独何心。"
        ],
        "notes": [
            ""
        ],
        "volume": "卷七百二十五",
        "no#": 18
    },
    {
        "title": "寻山",
        "author": "于邺",
        "biography": "",
        "paragraphs": [
            "到此绝车轮，萋萋草树春。青山如有利，白石亦成尘。",
            "水阔应无路，松深不见人。如知巢与许，千载迹犹新。"
        ],
        "notes": [
            ""
        ],
        "volume": "卷七百二十五",
        "no#": 19
    },
    {
        "title": "宿江口",
        "author": "于邺",
        "biography": "",
        "paragraphs": [
            "南渡人来绝，喧喧雁满沙。自生江上月，长有客思家。",
            "半夜下霜岸，北风吹荻花。自惊归梦断，不得到天涯。"
        ],
        "notes": [
            ""
        ],
        "volume": "卷七百二十五",
        "no#": 20
    },
    {
        "title": "秋夜达萧关",
        "author": "于邺",
        "biography": "",
        "paragraphs": [
            "扰扰浮梁路，人忙月自闲。去年为塞客，今夜宿萧关。",
            "辞国几经岁，望乡空见山。不知江叶下，又作布衣还。"
        ],
        "notes": [
            ""
        ],
        "volume": "卷七百二十五",
        "no#": 21
    },
    {
        "title": "斜谷道",
        "author": "于邺",
        "biography": "",
        "paragraphs": [
            "乱峰连叠嶂，千里绿峨峨。蜀国路如此，游人车亦过。",
            "远烟当驿敛，骤雨逐风多。独忆紫芝叟，临风歌旧歌。"
        ],
        "notes": [
            ""
        ],
        "volume": "卷七百二十五",
        "no#": 22
    },
    {
        "title": "过百牢关贻舟中者",
        "author": "于邺",
        "biography": "",
        "paragraphs": [
            "蜀国少平地，方思京洛间。远为千里客，来度百牢关。",
            "帆影清江水，铃声碧草山。不因名与利，尔我各应闲。"
        ],
        "notes": [
            ""
        ],
        "volume": "卷七百二十五",
        "no#": 23
    },
    {
        "title": "客中览镜",
        "author": "于邺",
        "biography": "",
        "paragraphs": [
            "何当开此镜，即见发如丝。白日急于水，少年能几时。",
            "每逢芳草处，长返故园迟。所以多为客，蹉跎欲怨谁。"
        ],
        "notes": [
            ""
        ],
        "volume": "卷七百二十五",
        "no#": 24
    },
    {
        "title": "长安逢隐者",
        "author": "于邺",
        "biography": "",
        "paragraphs": [
            "征车千里至，碾遍六街尘。向此有营地，忽逢无事人。",
            "昔时颜未改，浮世路多新。且脱衣沽酒，终南山欲春。"
        ],
        "notes": [
            ""
        ],
        "volume": "卷七百二十五",
        "no#": 25
    },
    {
        "title": "与僧话旧",
        "author": "于邺",
        "biography": "",
        "paragraphs": [
            "草堂前有山，一见一相宽。处世贵僧静，青松因岁寒。",
            "他山逢旧侣，尽日话长安。所以闲行迹，千回绕药栏。"
        ],
        "notes": [
            ""
        ],
        "volume": "卷七百二十五",
        "no#": 26
    },
    {
        "title": "赠王道士",
        "author": "于邺",
        "biography": "",
        "paragraphs": [
            "日日市朝路，何时无苦辛。不随丹灶客，终作白头人。",
            "浮世度千载，桃源方一春。归来华表上，应笑北邙尘。"
        ],
        "notes": [
            ""
        ],
        "volume": "卷七百二十五",
        "no#": 27
    },
    {
        "title": "匣中琴",
        "author": "于邺",
        "biography": "",
        "paragraphs": [
            "世人无正心，虫网匣中琴。何以经时废，非为娱耳音。",
            "独令高韵在，谁感隙尘深。应是南风曲，声声不合今。"
        ],
        "notes": [
            ""
        ],
        "volume": "卷七百二十五",
        "no#": 28
    },
    {
        "title": "友人亭松",
        "author": "于邺",
        "biography": "",
        "paragraphs": [
            "俯仰不能去，如逢旧友同。曾因春雪散，见在华山中。",
            "何处有明月，访君听远风。相将归未得，各占石岩东。"
        ],
        "notes": [
            ""
        ],
        "volume": "卷七百二十五",
        "no#": 29
    },
    {
        "title": "过洛阳城",
        "author": "于邺",
        "biography": "",
        "paragraphs": [
            "古来利与名，俱在洛阳城。九陌鼓初起，万车轮已行。",
            "周秦时几变，伊洛水犹清。二月中桥路，鸟啼春草生。"
        ],
        "notes": [
            ""
        ],
        "volume": "卷七百二十五",
        "no#": 30
    },
    {
        "title": "客中月",
        "author": "于邺",
        "biography": "",
        "paragraphs": [
            "离家凡几宵，一望一寥寥。新魄又将满，故乡应渐遥。",
            "独临彭蠡水，远忆洛阳桥。更有乘舟客，凄然亦驻桡。"
        ],
        "notes": [
            ""
        ],
        "volume": "卷七百二十五",
        "no#": 31
    },
    {
        "title": "王将军宅夜听歌",
        "author": "于邺",
        "biography": "",
        "paragraphs": [
            "朱槛满明月，美人歌落梅。忽惊尘起处，疑有凤飞来。",
            "一曲听初彻，几年愁暂开。东南正云雨，不得见阳台。"
        ],
        "notes": [
            ""
        ],
        "volume": "卷七百二十五",
        "no#": 32
    },
    {
        "title": "长信宫",
        "author": "于邺",
        "biography": "",
        "paragraphs": [
            "莫问古宫名，古宫空有城。惟应东去水，不改旧时声。"
        ],
        "notes": [
            ""
        ],
        "volume": "卷七百二十五",
        "no#": 33
    },
    {
        "title": "高楼",
        "author": "于邺",
        "biography": "",
        "paragraphs": [
            "远天明月出，照此谁家楼。上有罗衣裳，凉风吹不休。"
        ],
        "notes": [
            ""
        ],
        "volume": "卷七百二十五",
        "no#": 34
    }
]