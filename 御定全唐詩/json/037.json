[
    {
        "title": "古意六首",
        "author": "王绩",
        "biography": "",
        "paragraphs": [
            "幽人在何所，紫岩有仙躅。月下横宝琴，此外将安欲。",
            "材抽峄山干，徽点昆丘玉。漆抱蛟龙唇，丝缠凤凰足。",
            "前弹广陵罢，后以明光续。百金买一声，千金传一曲。",
            "世无钟子期，谁知心所属。",
            "竹生大夏溪，苍苍富奇质。绿叶吟风劲，翠茎犯霄密。",
            "霜霰封其柯，鹓鸾食其实。宁知轩辕后，更有伶伦出。",
            "刀斧俄见寻，根株坐相失。裁为十二管，吹作雄雌律。",
            "有用虽自伤，无心复招疾。不如山上草，离离保终吉。",
            "宝龟尺二寸，由来宅深水。浮游五湖内，宛转三江里。",
            "何不深复深，轻然至溱洧。溱洧源流狭，春秋不濡轨。",
            "渔人递往还，网罟相萦藟。一朝失运会，刳肠血流死。",
            "丰骨输庙堂，鲜腴藉笾簋。弃置谁怨尤，自我招此否。",
            "余灵寄明卜，复来钦所履。",
            "松生北岩下，由来人径绝。布叶捎云烟，插根拥岩穴。",
            "自言生得地，独负凌云洁。何时畏斤斧，几度经霜雪。",
            "风惊西北枝，雹陨东南节。不知岁月久，稍觉枝干折。",
            "藤萝上下碎，枝干纵横裂。行当糜烂尽，坐共灰尘灭。",
            "宁关匠石顾，岂为王孙折。盛衰自有时，圣贤未尝屑。",
            "寄言悠悠者，无为嗟大耋。",
            "桂树何苍苍，秋来花更芳。自言岁寒性，不知露与霜。",
            "幽人重其德，徙植临前堂。连拳八九树，偃蹇二三行。",
            "枝枝自相纠，叶叶还相当。去来双鸿鹄，栖息两鸳鸯。",
            "荣荫诚不厚，斤斧亦勿伤。赤心许君时，此意那可忘。",
            "彩凤欲将归，提罗出郊访。罗张大泽已，凤入重云飏。",
            "朝栖昆阆木，夕饮蓬壶涨。问凤那远飞，贤君坐相望。",
            "凤言荷深德，微禽安足尚。但使雏卵全，无令矰缴放。",
            "皇臣力牧举，帝乐箫韶畅。自有来巢时，明年阿阁上。"
        ],
        "notes": [
            ""
        ],
        "volume": "卷三十七",
        "no#": 1
    },
    {
        "title": "石竹咏",
        "author": "王绩",
        "biography": "",
        "paragraphs": [
            "萋萋结绿枝，晔晔垂朱英。常恐零露降，不得全其生。",
            "叹息聊自思，此生岂我情。昔我未生时，谁者令我萌。",
            "弃置勿重陈，委化何足惊。"
        ],
        "notes": [
            ""
        ],
        "volume": "卷三十七",
        "no#": 2
    },
    {
        "title": "田家三首",
        "author": "王绩",
        "biography": "",
        "paragraphs": [
            "阮籍生涯懒，嵇康意气疏。相逢一醉饱，独坐数行书。",
            "小池聊养鹤，闲田且牧猪。草生元亮径，花暗子云居。",
            "倚床看妇织，登垄课儿锄。回头寻仙事，并是一空虚。",
            "家住箕山下，门枕颍川滨。不知今有汉，唯言昔避秦。",
            "琴伴前庭月，酒劝后园春。自得中林士，何忝上皇人。",
            "平生唯酒乐，作性不能无。朝朝访乡里，夜夜遣人酤。",
            "家贫留客久，不暇道精粗。抽帘持益炬，拔箦更燃炉。",
            "恒闻饮不足，何见有残壶。"
        ],
        "notes": [
            ""
        ],
        "volume": "卷三十七",
        "no#": 3
    },
    {
        "title": "赠李征君大寿",
        "author": "王绩",
        "biography": "",
        "paragraphs": [
            "孔淳辞散骑，陆昶谢中郎。幅巾朝帝罢，杖策去官忙。",
            "附车还赵郡，乘船向武昌。九征书未已，十辟誉弥彰。",
            "副君迎绮季，天子送严光。灞陵幽径近，磻溪隐路长。",
            "编蓬还作室，绩草更为裳。会稽置樵处，兰陵卖药行。",
            "看书惟道德，开教止农桑。别有幽怀侣，由来高让王。",
            "前年辞厚币，今岁返寒乡。有书横石架，无毡坐土床。",
            "兰英犹足酿，竹实本无粮。涧松寒转直，山菊秋自香。",
            "管宁存祭礼，王霸重朝章。去去相随去，披裘骄盛唐。"
        ],
        "notes": [
            ""
        ],
        "volume": "卷三十七",
        "no#": 4
    },
    {
        "title": "山中叙志",
        "author": "王绩",
        "biography": "",
        "paragraphs": [
            "物外知何事，山中无所有。风鸣静夜琴，月照芳春酒。",
            "直置百年内，谁论千载后。张奉娉贤妻，老莱藉嘉偶。",
            "孟光傥未嫁，梁鸿正须妇。"
        ],
        "notes": [
            ""
        ],
        "volume": "卷三十七",
        "no#": 5
    },
    {
        "title": "赠梁公",
        "author": "王绩",
        "biography": "",
        "paragraphs": [
            "我欲图世乐，斯乐难可常。位大招讥嫌，禄极生祸殃。",
            "圣莫若周公，忠岂逾霍光。成王已兴诮，宣帝如负芒。",
            "范蠡何智哉，单舟戒轻装。疏广岂不怀，策杖还故乡。",
            "朱门虽足悦，赤族亦可伤。履霜成坚冰，知足胜不祥。",
            "我今穷家子，自言此见长。功成皆能退，在昔谁灭亡。"
        ],
        "notes": [
            ""
        ],
        "volume": "卷三十七",
        "no#": 6
    },
    {
        "title": "薛记室收过庄见寻率题古意以赠",
        "author": "王绩",
        "biography": "",
        "paragraphs": [
            "伊昔逢丧乱，历数闰当余。豺狼塞衢路，桑梓成丘墟。",
            "余及尔皆亡，东西各异居。尔为背风鸟，我为涸辙鱼。",
            "逮承云雷后，欣逢天地初。东川聊下钓，南亩试挥锄。",
            "资税幸不及，伏腊常有储。散诞时须酒，萧条懒向书。",
            "朽木不可雕，短翮将焉摅。故人有深契，过我蓬蒿庐。",
            "曳裾出门迎，握手登前除。相看非旧颜，忽若形骸疏。",
            "追道宿昔事，切切心相于。忆我少年时，携手游东渠。",
            "梅李夹两岸，花枝何扶疏。同志亦不多，西庄有姚徐。",
            "尝爱陶渊明，酌醴焚枯鱼。尝学公孙弘，策杖牧群猪。",
            "追念甫如昨，奄忽成空虚。人生讵能几，岁岁常不舒。",
            "赖有北山僧，教我以真如。使我视听遣，自觉尘累祛。",
            "何事须筌蹄，今已得兔鱼。旧游傥多暇，同此释纷拏。"
        ],
        "notes": [
            ""
        ],
        "volume": "卷三十七",
        "no#": 7
    },
    {
        "title": "晚年叙志示翟处士",
        "author": "王绩",
        "biography": "",
        "paragraphs": [
            "弱龄慕奇调，无事不兼修。望气登重阁，占星上小楼。",
            "明经思待诏，学剑觅封侯。弃𦈡频北上，怀刺几西游。",
            "中年逢丧乱，非复昔追求。失路青门隐，藏名白社游。",
            "风云私所爱，屠博暗为俦。解纷曾霸越，释难颇存周。",
            "晚岁聊长想，生涯太若浮。归来南亩上，更坐北溪头。",
            "古岸多磐石，春泉足细流。东隅诚已谢，西景惧难收。",
            "无谓退耕近，伏念已经秋。庚桑逢处跪，陶潜见人羞。",
            "三晨宁举火，五月镇披裘。自有居常乐，谁知身世忧。"
        ],
        "notes": [
            ""
        ],
        "volume": "卷三十七",
        "no#": 8
    },
    {
        "title": "春日",
        "author": "王绩",
        "biography": "",
        "paragraphs": [
            "前旦出园游，林华都未有。今朝下堂来，池冰开已久。",
            "雪被南轩梅，风催北庭柳。遥呼灶前妾，却报机中妇。",
            "年光恰恰来，满瓮营春酒。"
        ],
        "notes": [
            ""
        ],
        "volume": "卷三十七",
        "no#": 9
    },
    {
        "title": "采药",
        "author": "王绩",
        "biography": "",
        "paragraphs": [
            "野情贪药饵，郊居倦蓬荜。青龙护道符，白犬游仙术。",
            "腰镰戊己月，负锸庚辛日。时时断嶂遮，往往孤峰出。",
            "行披葛仙经，坐检神农帙。龟蛇采二苓，赤白寻双术。",
            "地冻根难尽，丛枯苗易失。从容肉作名，薯蓣膏成质。",
            "家丰松叶酒，器贮参花蜜。且复归去来，刀圭辅衰疾。"
        ],
        "notes": [
            ""
        ],
        "volume": "卷三十七",
        "no#": 10
    },
    {
        "title": "在京思故园见乡人问",
        "author": "王绩",
        "biography": "",
        "paragraphs": [
            "旅泊多年岁，老去不知回。忽逢门前客，道发故乡来。",
            "敛眉俱握手，破涕共衔杯。殷勤访朋旧，屈曲问童孩。",
            "衰宗多弟侄，若个赏池台。旧园今在否，新树也应栽。",
            "柳行疏密布，茅斋宽窄裁。经移何处竹，别种几株梅。",
            "渠当无绝水，石计总生苔。院果谁先熟，林花那后开。",
            "羁心只欲问，为报不须猜。行当驱下泽，去剪故园莱。"
        ],
        "notes": [
            ""
        ],
        "volume": "卷三十七",
        "no#": 11
    },
    {
        "title": "春桂问答二首",
        "author": "王绩",
        "biography": "",
        "paragraphs": [
            "问春桂，桃李正芬华。年光随处满，何事独无花。",
            "春桂答，春华讵能久。风霜摇落时，独秀君知不。"
        ],
        "notes": [
            ""
        ],
        "volume": "卷三十七",
        "no#": 12
    },
    {
        "title": "北山",
        "author": "王绩",
        "biography": "",
        "paragraphs": [
            "旧知山里绝氛埃，登高日暮心悠哉。子平一去何时返，",
            "槁项同枯木，丹心等死灰。"
        ],
        "notes": [
            ""
        ],
        "volume": "卷三十七",
        "no#": 13
    },
    {
        "title": "野望",
        "author": "王绩",
        "biography": "",
        "paragraphs": [
            "东皋薄暮望，徙倚欲何依。树树皆秋色，山山唯落晖。",
            "牧人驱犊返，猎马带禽归。相顾无相识，长歌怀采薇。"
        ],
        "notes": [
            ""
        ],
        "volume": "卷三十七",
        "no#": 14
    },
    {
        "title": "赠程处士",
        "author": "王绩",
        "biography": "",
        "paragraphs": [
            "百年长扰扰，万事悉悠悠。日光随意落，河水任情流。",
            "礼乐囚姬旦，诗书缚孔丘。不如高枕枕，时取醉消愁。"
        ],
        "notes": [
            ""
        ],
        "volume": "卷三十七",
        "no#": 15
    },
    {
        "title": "九月九日赠崔使君善为",
        "author": "王绩",
        "biography": "",
        "paragraphs": [
            "野人迷节候，端坐隔尘埃。忽见黄花吐，方知素节回。",
            "映岩千段发，临浦万株开。香气徒盈把，无人送酒来。"
        ],
        "notes": [
            ""
        ],
        "volume": "卷三十七",
        "no#": 16
    },
    {
        "title": "独坐",
        "author": "王绩",
        "biography": "",
        "paragraphs": [
            "问君樽酒外，独坐更何须。有客谈名理，无人索地租。",
            "三男婚令族，五女嫁贤夫。百年随分了，未羡陟方壶。"
        ],
        "notes": [
            ""
        ],
        "volume": "卷三十七",
        "no#": 17
    },
    {
        "title": "游仙四首",
        "author": "王绩",
        "biography": "",
        "paragraphs": [
            "暂出东陂路，过访北岩前。蔡经新学道，王烈旧成仙。",
            "驾鹤来无日，乘龙去几年。三山银作地，八洞玉为天。",
            "金精飞欲尽，石髓溜应坚。自悲生世促，无暇待桑田。",
            "上月芝兰径，中岩紫翠房。金壶新练乳，玉釜始煎香。",
            "六局黄公术，三门赤帝方。吹沙聊作鸟，动石试为羊。",
            "缑氏还程促，瀛洲会日长。谁知北岩下，延首咏霓裳。",
            "结衣寻野路，负杖入山门。道士言无宅，仙人更有村。",
            "斜溪横桂渚，小径入桃源。玉床尘稍冷，金炉火尚温。",
            "心疑游北极，望似陟西昆。逆愁归旧里，萧条访子孙。",
            "真经知那是，仙骨定何为。许迈心长切，嵇康命似奇。",
            "桑疏金阙迥，苔重石梁危。照水然犀角，游山费虎皮。",
            "鸭桃闻已种，龙竹未经骑。为向天仙道，栖遑君讵知。"
        ],
        "notes": [
            ""
        ],
        "volume": "卷三十七",
        "no#": 18
    },
    {
        "title": "策杖寻隐士",
        "author": "王绩",
        "biography": "",
        "paragraphs": [
            "策杖寻隐士，行行路渐赊。石梁横涧断，土室映山斜。",
            "孝然纵有舍，威辇遂无家。置酒烧枯叶，披书坐落花。",
            "新垂滋水钓，旧结茂陵罝。岁岁长如此，方知轻世华。"
        ],
        "notes": [
            ""
        ],
        "volume": "卷三十七",
        "no#": 19
    },
    {
        "title": "赠学仙者",
        "author": "王绩",
        "biography": "",
        "paragraphs": [
            "采药层城远，寻师海路赊。玉壶横日月，金阙断烟霞。",
            "仙人何处在，道士未还家。谁知彭泽意，更觅步兵那。",
            "春酿煎松叶，秋杯浸菊花。相逢宁可醉，定不学丹砂。"
        ],
        "notes": [
            ""
        ],
        "volume": "卷三十七",
        "no#": 20
    },
    {
        "title": "黄颊山",
        "author": "王绩",
        "biography": "",
        "paragraphs": [
            "别有青溪道，斜亘碧岩隈。崩榛横古蔓，荒石拥寒苔。",
            "野心长寂寞，山径本幽回。步步攀藤上，朝朝负药来。",
            "几看松叶秀，频值菊花开。无人堪作伴，岁晚独悠哉。"
        ],
        "notes": [
            ""
        ],
        "volume": "卷三十七",
        "no#": 21
    },
    {
        "title": "建德破后入长安咏秋蓬示辛学士",
        "author": "王绩",
        "biography": "",
        "paragraphs": [
            "遇坎聊知止，逢风或未归。孤根何处断，轻叶强能飞。"
        ],
        "notes": [
            ""
        ],
        "volume": "卷三十七",
        "no#": 22
    },
    {
        "title": "过酒家五首",
        "author": "王绩",
        "biography": "",
        "paragraphs": [
            "洛阳无大宅，长安乏主人。黄金销未尽，只为酒家贫。",
            "此日长昏饮，非关养性灵。眼看人尽醉，何忍独为醒。",
            "竹叶连糟翠，蒲萄带曲红。相逢不令尽，别后为谁空。",
            "对酒但知饮，逢人莫强牵。倚炉便得睡，横瓮足堪眠。",
            "有客须教饮，无钱可别沽。来时长道贳，惭愧酒家胡。"
        ],
        "notes": [
            ""
        ],
        "volume": "卷三十七",
        "no#": 23
    },
    {
        "title": "夜还东溪",
        "author": "王绩",
        "biography": "",
        "paragraphs": [
            "石苔应可践，丛枝幸易攀。青溪归路直，乘月夜歌还。"
        ],
        "notes": [
            ""
        ],
        "volume": "卷三十七",
        "no#": 24
    },
    {
        "title": "山中别李处士",
        "author": "王绩",
        "biography": "",
        "paragraphs": [
            "为向东溪道，人来路渐赊。山中春酒熟，何处得停家。"
        ],
        "notes": [
            ""
        ],
        "volume": "卷三十七",
        "no#": 25
    },
    {
        "title": "初春",
        "author": "王绩",
        "biography": "",
        "paragraphs": [
            "春来日渐长，醉客喜年光。稍觉池亭好，偏宜酒瓮香。"
        ],
        "notes": [
            ""
        ],
        "volume": "卷三十七",
        "no#": 26
    },
    {
        "title": "醉后",
        "author": "王绩",
        "biography": "",
        "paragraphs": [
            "阮籍醒时少，陶潜醉日多。百年何足度，乘兴且长歌。"
        ],
        "notes": [
            ""
        ],
        "volume": "卷三十七",
        "no#": 27
    },
    {
        "title": "题酒店壁",
        "author": "王绩",
        "biography": "",
        "paragraphs": [
            "昨夜瓶始尽，今朝瓮即开。梦中占梦罢，还向酒家来。"
        ],
        "notes": [
            ""
        ],
        "volume": "卷三十七",
        "no#": 28
    },
    {
        "title": "戏题卜铺壁",
        "author": "王绩",
        "biography": "",
        "paragraphs": [
            "旦逐刘伶去，宵随毕卓眠。不应长卖卜，须得杖头钱。"
        ],
        "notes": [
            ""
        ],
        "volume": "卷三十七",
        "no#": 29
    },
    {
        "title": "尝春酒",
        "author": "王绩",
        "biography": "",
        "paragraphs": [
            "野觞浮郑酌，山酒漉陶巾。但令千日醉，何惜两三春。"
        ],
        "notes": [
            ""
        ],
        "volume": "卷三十七",
        "no#": 30
    },
    {
        "title": "独酌",
        "author": "王绩",
        "biography": "",
        "paragraphs": [
            "浮生知几日，无状逐空名。不如多酿酒，时向竹林倾。"
        ],
        "notes": [
            ""
        ],
        "volume": "卷三十七",
        "no#": 31
    },
    {
        "title": "秋夜喜遇王处士",
        "author": "王绩",
        "biography": "",
        "paragraphs": [
            "北场芸藿罢，东皋刈黍归。相逢秋月满，更值夜萤飞。"
        ],
        "notes": [
            ""
        ],
        "volume": "卷三十七",
        "no#": 32
    },
    {
        "title": "山夜调琴",
        "author": "王绩",
        "biography": "",
        "paragraphs": [
            "促轸乘明月，抽弦对白云。从来山水韵，不使俗人闻。"
        ],
        "notes": [
            ""
        ],
        "volume": "卷三十七",
        "no#": 33
    },
    {
        "title": "看酿酒",
        "author": "王绩",
        "biography": "",
        "paragraphs": [
            "六月调神曲，正朝汲美泉。从来作春酒，未省不经年。"
        ],
        "notes": [
            ""
        ],
        "volume": "卷三十七",
        "no#": 34
    },
    {
        "title": "食后",
        "author": "王绩",
        "biography": "",
        "paragraphs": [
            "田家无所有，晚食遂为常。菜剪三秋绿，飧炊百日黄。",
            "胡麻山𪎊样，楚豆野麋方。始暴松皮脯，新添杜若浆。",
            "葛花消酒毒，萸蒂发羹香。鼓腹聊乘兴，宁知逢世昌。"
        ],
        "notes": [
            ""
        ],
        "volume": "卷三十七",
        "no#": 35
    },
    {
        "title": "过汉故城",
        "author": "王绩",
        "biography": "",
        "paragraphs": [
            "大汉昔未定，强秦犹擅场。中原逐鹿罢，高祖郁龙骧。",
            "经始谋帝坐，兹焉壮未央。规模穷栋宇，表里浚城隍。",
            "群后崇长乐，中朝增建章。钩陈被兰锜，乐府奏芝房。",
            "翡翠明珠帐，鸳鸯白玉堂。清晨宝鼎食，闲夜郁金香。",
            "天马来东道，佳人倾北方。何其赫隆盛，自谓保灵长。",
            "历数有时尽，哀平嗟不昌。冰坚成巨猾，火德遂颓纲。",
            "奥位匪虚校，贪天竟速亡。魂神吁社稷，豺虎斗岩廊。",
            "金狄移灞岸，铜盘向洛阳。君王无处所，年代几荒凉。",
            "宫阙谁家域，蓁芜罥我裳。井田唯有草，海水变为桑。",
            "在昔高门内，于今岐路傍。余基不可识，古墓列成行。",
            "狐兔惊魍魉，鸱鸮吓獝狂。空城寒日晚，平野暮云黄。",
            "烈烈焚青棘，萧萧吹白杨。千秋并万岁，空使咏歌伤。"
        ],
        "notes": [
            ""
        ],
        "volume": "卷三十七",
        "no#": 36
    },
    {
        "title": "益州城西张超亭观妓",
        "author": "王绩",
        "biography": "",
        "paragraphs": [
            "落日明歌席，行云逐舞人。江南飞暮雨，梁上下轻尘。",
            "冶服看疑画，妆台望似春。高车勿遽返，长袖欲相亲。"
        ],
        "notes": [
            ""
        ],
        "volume": "卷三十七",
        "no#": 37
    },
    {
        "title": "咏妓",
        "author": "王绩",
        "biography": "",
        "paragraphs": [
            "妖姬饰靓妆，窈窕出兰房。日照当轩影，风吹满路香。",
            "早时歌扇薄，今日舞衫长。不应令曲误，持此试周郎。"
        ],
        "notes": [
            ""
        ],
        "volume": "卷三十七",
        "no#": 38
    },
    {
        "title": "辛司法宅观妓",
        "author": "王绩",
        "biography": "",
        "paragraphs": [
            "南国佳人至，北堂罗荐开。长裙随凤管，促柱送鸾杯。",
            "云光身后荡，雪态掌中回。到愁金谷晚，不怪玉山颓。"
        ],
        "notes": [
            ""
        ],
        "volume": "卷三十七",
        "no#": 39
    },
    {
        "title": "咏巫山",
        "author": "王绩",
        "biography": "",
        "paragraphs": [
            "电影江前落，雷声峡外长。霁云无处所，台馆晓苍苍。"
        ],
        "notes": [
            ""
        ],
        "volume": "卷三十七",
        "no#": 40
    },
    {
        "title": "咏怀",
        "author": "王绩",
        "biography": "",
        "paragraphs": [
            "故乡行云是，虚室坐间同。日落西山暮，方知天下空。"
        ],
        "notes": [
            ""
        ],
        "volume": "卷三十七",
        "no#": 41
    },
    {
        "title": "句",
        "author": "王绩",
        "biography": "",
        "paragraphs": [
            "琴曲唯留古，书多半是经。",
            "横裁桑节杖，直剪竹皮巾。鹤警琴亭夜，莺啼酒瓮春。",
            "颜回唯乐道，原宪岂伤贫。",
            "寄身千载下，聊游万物初。欲令无作有，翻觉实成虚。",
            "双关防易断，只眼畏难全。鱼鳞张九拒，鹤翅拥三边。"
        ],
        "notes": [
            ""
        ],
        "volume": "卷三十七",
        "no#": 42
    }
]