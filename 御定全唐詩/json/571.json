[
    {
        "title": "古意",
        "author": "贾岛",
        "biography": "",
        "paragraphs": [
            "碌碌复碌碌，百年双转毂。志士终夜心，良马白日足。",
            "俱为不等闲，谁是知音目。眼中两行泪，曾吊三献玉。"
        ],
        "notes": [
            ""
        ],
        "volume": "卷五百七十一",
        "no#": 1
    },
    {
        "title": "望山",
        "author": "贾岛",
        "biography": "",
        "paragraphs": [
            "南山三十里，不见逾一旬。冒雨时立望，望之如朋亲。",
            "虬龙一掬波，洗荡千万春。日日雨不断，愁杀望山人。",
            "天事不可长，劲风来如奔。阴霪一以扫，浩翠写国门。",
            "长安百万家，家家张屏新。谁家最好山，我愿为其邻。"
        ],
        "notes": [
            ""
        ],
        "volume": "卷五百七十一",
        "no#": 2
    },
    {
        "title": "北岳庙",
        "author": "贾岛",
        "biography": "",
        "paragraphs": [
            "天地有五岳，恒岳居其北。岩峦叠万重，诡怪浩难测。",
            "人来不敢入，祠宇白日黑。有时起霖雨，一洒天地德。",
            "神兮安在哉，永康我王国。"
        ],
        "notes": [
            ""
        ],
        "volume": "卷五百七十一",
        "no#": 3
    },
    {
        "title": "朝饥",
        "author": "贾岛",
        "biography": "",
        "paragraphs": [
            "市中有樵山，此舍朝无烟。井底有甘泉，釜中乃空然。",
            "我要见白日，雪来塞青天。坐闻西床琴，冻折两三弦。",
            "饥莫诣他门，古人有拙言。"
        ],
        "notes": [
            ""
        ],
        "volume": "卷五百七十一",
        "no#": 4
    },
    {
        "title": "哭卢仝",
        "author": "贾岛",
        "biography": "",
        "paragraphs": [
            "贤人无官死，不亲者亦悲。空令古鬼哭，更得新邻比。",
            "平生四十年，惟著白布衣。天子未辟召，地府谁来追。",
            "长安有交友，托孤遽弃移。冢侧志石短，文字行参差。",
            "无钱买松栽，自生蒿草枝。在日赠我文，泪流把读时。",
            "从兹加敬重，深藏恐失遗。"
        ],
        "notes": [
            ""
        ],
        "volume": "卷五百七十一",
        "no#": 5
    },
    {
        "title": "剑客",
        "author": "贾岛",
        "biography": "",
        "paragraphs": [
            "十年磨一剑，霜刃未曾试。今日把似君，谁为不平事。"
        ],
        "notes": [
            ""
        ],
        "volume": "卷五百七十一",
        "no#": 6
    },
    {
        "title": "口号",
        "author": "贾岛",
        "biography": "",
        "paragraphs": [
            "中夜忽自起，汲此百尺泉。林木含白露，星斗在青天。"
        ],
        "notes": [
            ""
        ],
        "volume": "卷五百七十一",
        "no#": 7
    },
    {
        "title": "寄远",
        "author": "贾岛",
        "biography": "",
        "paragraphs": [
            "别肠多郁纡，岂能肥肌肤。始知相结密，不及相结疏。",
            "疏别恨应少，密离恨难袪。门前南流水，中有北飞鱼。",
            "鱼飞向北海，可以寄远书。不惜寄远书，故人今在无。",
            "况此数尺身，阻彼万里途。自非日月光，难以知子躯。"
        ],
        "notes": [
            ""
        ],
        "volume": "卷五百七十一",
        "no#": 8
    },
    {
        "title": "斋中",
        "author": "贾岛",
        "biography": "",
        "paragraphs": [
            "眈静非谬为，本性实疏索。斋中一就枕，不觉白日落。",
            "低扉碍轩辔，寡德谢接诺。丛菊在墙阴，秋穷未开萼。",
            "所餐类病马，动影似移岳。欲驻迫逃衰，岂殊辞绠缚。",
            "已见饱时雨，应丰蔬与药。"
        ],
        "notes": [
            ""
        ],
        "volume": "卷五百七十一",
        "no#": 9
    },
    {
        "title": "感秋",
        "author": "贾岛",
        "biography": "",
        "paragraphs": [
            "商气飒已来，岁华又虚掷。朝云藏奇峰，暮雨洒疏滴。",
            "几蜩嘿凉叶，数蛩思阴壁。落日空馆中，归心远山碧。",
            "昔人多秋感，今人何异昔。四序驰百年，玄发坐成白。",
            "喧喧徇声利，扰扰同辙迹。傥无世上怀，去偃松下石。"
        ],
        "notes": [
            ""
        ],
        "volume": "卷五百七十一",
        "no#": 10
    },
    {
        "title": "玩月",
        "author": "贾岛",
        "biography": "",
        "paragraphs": [
            "寒月破东北，贾生立西南。西南立倚何，立倚青青杉。",
            "近月有数星，星名未详谙。但爱杉倚月，我倚杉为三。",
            "月乃不上杉，上杉难相参。眙愕子细视，睛瞳桂枝劖。",
            "目常有热疾，久视无烦炎。以手扪衣裳，零露已濡沾。",
            "久立双足冻，时向股髀淹。立久病足折，兀然黐胶粘。",
            "他人应已睡，转喜此景恬。此景亦胡及，而我苦淫耽。",
            "无异市井人，见金不知廉。不知此夜中，几人同无厌。",
            "待得上顶看，未拟归枕函。强步望寝斋，步步情不堪。",
            "步到竹丛西，东望如隔帘。却坐竹丛外，清思刮幽潜。",
            "量知爱月人，身愿化为蟾。"
        ],
        "notes": [
            ""
        ],
        "volume": "卷五百七十一",
        "no#": 11
    },
    {
        "title": "辞二知己",
        "author": "贾岛",
        "biography": "",
        "paragraphs": [
            "一双千岁鹤，立别孤翔鸿。波岛忽已暮，海雨寒蒙蒙。",
            "离人闻美弹，亦与哀弹同。况兹切切弄，绕彼行行躬。",
            "云飞北岳碧，火息西山红。何以代远诚，折芳腊雪中。"
        ],
        "notes": [
            ""
        ],
        "volume": "卷五百七十一",
        "no#": 12
    },
    {
        "title": "义雀行和朱评事",
        "author": "贾岛",
        "biography": "",
        "paragraphs": [
            "玄鸟雄雌俱，春雷惊蛰余。口衔黄河泥，空即翔天隅。",
            "一夕皆莫归，哓哓遗众雏。双雀抱仁义，哺食劳劬劬。",
            "雏既逦迤飞，云间声相呼。燕雀虽微类，感愧诚不殊。",
            "禽贤难自彰，幸得主人书。"
        ],
        "notes": [
            ""
        ],
        "volume": "卷五百七十一",
        "no#": 13
    },
    {
        "title": "宿悬泉驿",
        "author": "贾岛",
        "biography": "",
        "paragraphs": [
            "晓行沥水楼，暮到悬泉驿。林月值云遮，山灯照愁寂。"
        ],
        "notes": [
            ""
        ],
        "volume": "卷五百七十一",
        "no#": 14
    },
    {
        "title": "辩士",
        "author": "贾岛",
        "biography": "",
        "paragraphs": [
            "辩士多毁訾，不闻谈己非。猛虎恣杀暴，未尝啮妻儿。",
            "此理天所感，所感当问谁。求食饲雏禽，吐出美言词。",
            "善哉君子人，扬光掩瑕玼。"
        ],
        "notes": [
            ""
        ],
        "volume": "卷五百七十一",
        "no#": 15
    },
    {
        "title": "不欺",
        "author": "贾岛",
        "biography": "",
        "paragraphs": [
            "上不欺星辰，下不欺鬼神。知心两如此，然后何所陈。",
            "食鱼味在鲜，食蓼味在辛。掘井须到流，结交须到头。",
            "此语诚不谬，敌君三万秋。"
        ],
        "notes": [
            ""
        ],
        "volume": "卷五百七十一",
        "no#": 16
    },
    {
        "title": "绝句",
        "author": "贾岛",
        "biography": "",
        "paragraphs": [
            "海底有明月，圆于天上轮。得之一寸光，可买千里春。"
        ],
        "notes": [
            ""
        ],
        "volume": "卷五百七十一",
        "no#": 17
    },
    {
        "title": "寓兴",
        "author": "贾岛",
        "biography": "",
        "paragraphs": [
            "莫居暗室中，开目闭目同。莫趋碧霄路，容飞不容步。",
            "暗室未可居，碧霄未可趋。劝君跨仙鹤，日下云为衢。"
        ],
        "notes": [
            ""
        ],
        "volume": "卷五百七十一",
        "no#": 18
    },
    {
        "title": "游仙",
        "author": "贾岛",
        "biography": "",
        "paragraphs": [
            "借得孤鹤骑，高近金乌飞。掬河洗老貌，照月生光辉。",
            "天中鹤路直，天尽鹤一息。归来不骑鹤，身自有羽翼。",
            "若人无仙骨，芝术徒烦食。"
        ],
        "notes": [
            ""
        ],
        "volume": "卷五百七十一",
        "no#": 19
    },
    {
        "title": "枕上吟",
        "author": "贾岛",
        "biography": "",
        "paragraphs": [
            "夜长忆白日，枕上吟千诗。何当苦寒气，忽被东风吹。",
            "冰开鱼龙别，天波殊路岐。"
        ],
        "notes": [
            ""
        ],
        "volume": "卷五百七十一",
        "no#": 20
    },
    {
        "title": "双鱼谣",
        "author": "贾岛",
        "biography": "",
        "paragraphs": [
            "天河堕双鲂，飞我庭中央。掌握尺余雪，劈开肠有璜。",
            "见令馋舌短，烹绕邻舍香。一得古诗字，与玉含异藏。"
        ],
        "notes": [
            ""
        ],
        "volume": "卷五百七十一",
        "no#": 21
    },
    {
        "title": "易水怀古",
        "author": "贾岛",
        "biography": "",
        "paragraphs": [
            "荆卿重虚死，节烈书前史。我叹方寸心，谁论一时事。",
            "至今易水桥，寒风兮萧萧。易水流得尽，荆卿名不消。"
        ],
        "notes": [
            ""
        ],
        "volume": "卷五百七十一",
        "no#": 22
    },
    {
        "title": "早起",
        "author": "贾岛",
        "biography": "",
        "paragraphs": [
            "北客入西京，北雁再离北。秋寝独前兴，天梭星落织。",
            "耽玩余恬爽，顾盼轻疴力。旅途少颜尽，明镜劝仙食。",
            "出门路纵横，张家路最直。昨夜梦见书，张家厅上壁。"
        ],
        "notes": [
            ""
        ],
        "volume": "卷五百七十一",
        "no#": 23
    },
    {
        "title": "客喜",
        "author": "贾岛",
        "biography": "",
        "paragraphs": [
            "客喜非实喜，客悲非实悲。百回信到家，未当身一归。",
            "未归长嗟愁，嗟愁填中怀。开口吐愁声，还却入耳来。",
            "常恐泪滴多，自损两目辉。鬓边虽有丝，不堪织寒衣。"
        ],
        "notes": [
            ""
        ],
        "volume": "卷五百七十一",
        "no#": 24
    },
    {
        "title": "延寿里精舍寓居",
        "author": "贾岛",
        "biography": "",
        "paragraphs": [
            "旅托避华馆，荒楼遂愚慵。短庭无繁植，珍果春亦浓。",
            "侧庐废扃枢，纤魄时卧逢。耳目乃鄽井，肺肝即岩峰。",
            "汲泉饮酌余，见我闲静容。霜蹊犹舒英，寒蝶断来踪。",
            "双履与谁逐，一寻青瘦筇。"
        ],
        "notes": [
            ""
        ],
        "volume": "卷五百七十一",
        "no#": 25
    },
    {
        "title": "赠智朗禅师",
        "author": "贾岛",
        "biography": "",
        "paragraphs": [
            "上人分明见，玉兔潭底没。上人光惨貌，古来恨峭发。",
            "涕辞孔颜庙，笑访禅寂室。步随青山影，坐学白塔骨。",
            "解听无弄琴，不礼有身佛。欲问师何之，忽与我相别。",
            "率赋赠远言，言惭非子曰。"
        ],
        "notes": [
            ""
        ],
        "volume": "卷五百七十一",
        "no#": 26
    },
    {
        "title": "送沈秀才下第东归",
        "author": "贾岛",
        "biography": "",
        "paragraphs": [
            "曲言恶者谁，悦耳如弹丝。直言好者谁，刺耳如长锥。",
            "沈生才俊秀，心肠无邪欺。君子忌苟合，择交如求师。",
            "毁出疾夫口，腾入礼部闱。下第子不耻，遗才人耻之。",
            "东归家室远，掉辔时参差。浙云近吴见，汴柳接楚垂。",
            "明年春光别，回首不复疑。"
        ],
        "notes": [
            ""
        ],
        "volume": "卷五百七十一",
        "no#": 27
    },
    {
        "title": "酬栖上人",
        "author": "贾岛",
        "biography": "",
        "paragraphs": [
            "夜久城馆闲，情幽出在山。新月有微辉，朗朗空庭间。",
            "处世虽识机，伊余多掩关。松姿度腊见，篱药知春还。",
            "静览冰雪词，厚为酬赠颜。东林有踯躅，脱屣期共攀。"
        ],
        "notes": [
            ""
        ],
        "volume": "卷五百七十一",
        "no#": 28
    },
    {
        "title": "冬月长安雨中见终南雪",
        "author": "贾岛",
        "biography": "",
        "paragraphs": [
            "秋节新已尽，雨疏露山雪。西峰稍觉明，残滴犹未绝。",
            "气侵瀑布水，冻著白云穴。今朝灞浐雁，何夕潇湘月。",
            "想彼石房人，对雪扉不闭。"
        ],
        "notes": [
            ""
        ],
        "volume": "卷五百七十一",
        "no#": 29
    },
    {
        "title": "寄孟协律",
        "author": "贾岛",
        "biography": "",
        "paragraphs": [
            "我有吊古泣，不泣向路岐。挥泪洒暮天，滴著桂树枝。",
            "别后冬节至，离心北风吹。坐孤雪扉夕，泉落石桥时。",
            "不惊猛虎啸，难辱君子词。欲酬空觉老，无以堪远持。",
            "岧峣倚角窗，王屋悬清思。"
        ],
        "notes": [
            ""
        ],
        "volume": "卷五百七十一",
        "no#": 30
    },
    {
        "title": "和刘涵",
        "author": "贾岛",
        "biography": "",
        "paragraphs": [
            "京官始云满，野人依旧闲。闭扉一亩居，中有古风还。",
            "市井日已午，幽窗梦南山。乔木覆北斋，有鸟鸣其间。",
            "前日远岳僧，来时与开关。新题惊我瘦，窥镜见丑颜。",
            "陶情惜清澹，此意复谁攀。"
        ],
        "notes": [
            ""
        ],
        "volume": "卷五百七十一",
        "no#": 31
    },
    {
        "title": "明月山怀独孤崇鱼琢",
        "author": "贾岛",
        "biography": "",
        "paragraphs": [
            "明月长在目，明月长在心。在心复在目，何得稀去寻。",
            "试望明月人，孟夏树蔽岑。想彼叹此怀，乐喧忘幽林。",
            "乡本北岳外，悔恨东夷深。愿缩地脉还，岂待天恩临。",
            "非不渴隐秀，却嫌他事侵。或云岳楼钟，来绕草堂吟。",
            "当从令尹后，再往步柏林。"
        ],
        "notes": [
            ""
        ],
        "volume": "卷五百七十一",
        "no#": 32
    },
    {
        "title": "投张太祝",
        "author": "贾岛",
        "biography": "",
        "paragraphs": [
            "风骨高更老，向春初阳葩。泠泠月下韵，一一落海涯。",
            "有子不敢和，一听千叹嗟。身卧东北泥，魂挂西南霞。",
            "手把一枝栗，往轻觉程赊。水天朔方色，暖日嵩根花。",
            "达闲幽栖山，遣寻种药家。欲买双琼瑶，惭无一木瓜。"
        ],
        "notes": [
            ""
        ],
        "volume": "卷五百七十一",
        "no#": 33
    },
    {
        "title": "咏韩氏二子",
        "author": "贾岛",
        "biography": "",
        "paragraphs": [
            "千岩一尺璧，八月十五夕。清露堕桂花，白鸟舞虚碧。"
        ],
        "notes": [
            ""
        ],
        "volume": "卷五百七十一",
        "no#": 34
    },
    {
        "title": "送别",
        "author": "贾岛",
        "biography": "",
        "paragraphs": [
            "丈夫未得意，行行且低眉。素琴弹复弹，会有知音知。"
        ],
        "notes": [
            ""
        ],
        "volume": "卷五百七十一",
        "no#": 35
    },
    {
        "title": "携新文诣张籍韩愈途中成",
        "author": "贾岛",
        "biography": "",
        "paragraphs": [
            "袖有新成诗，欲见张韩老。青竹未生翼，一步万里道。",
            "仰望青冥天，云雪压我脑。失却终南山，惆怅满怀抱。",
            "安得西北风，身愿变蓬草。地只闻此语，突出惊我倒。"
        ],
        "notes": [
            ""
        ],
        "volume": "卷五百七十一",
        "no#": 36
    },
    {
        "title": "上谷送客游江湖",
        "author": "贾岛",
        "biography": "",
        "paragraphs": [
            "莫叹迢递分，何殊咫尺别。江楼到夜登，还见南台月。"
        ],
        "notes": [
            ""
        ],
        "volume": "卷五百七十一",
        "no#": 37
    },
    {
        "title": "重酬姚少府",
        "author": "贾岛",
        "biography": "",
        "paragraphs": [
            "隙月斜枕旁，讽咏夏贻什。如今何时节，虫虺亦已蛰。",
            "答迟礼涉傲，抱疾思加涩。仆本胡为者，衔肩贡客集。",
            "茫然九州内，譬如一锥立。欺暗少此怀，自明曾沥泣。",
            "量无趫勇士，诚欲戈矛戢。原阁期跻攀，潭舫偶俱入。",
            "深斋竹木合，毕夕风雨急。俸利沐均分，价称烦嘘噏。",
            "百篇见删罢，一命嗟未及。沧浪愚将还，知音激所习。"
        ],
        "notes": [
            ""
        ],
        "volume": "卷五百七十一",
        "no#": 38
    },
    {
        "title": "投孟郊",
        "author": "贾岛",
        "biography": "",
        "paragraphs": [
            "月中有孤芳，天下聆熏风。江南有高唱，海北初来通。",
            "容飘清冷余，自蕴襟抱中。止息乃流溢，推寻却冥蒙。",
            "我知雪山子，谒彼偈句空。必竟获所实，尔焉遂深衷。",
            "录之孤灯前，犹恨百首终。一吟动狂机，万疾辞顽躬。",
            "生平面未交，永夕梦辄同。叙诘谁君师，讵言无吾宗。",
            "余求履其迹，君曰可但攻。啜波肠易饱，揖险神难从。",
            "前岁曾入洛，差池阻从龙。萍家复从赵，云思长萦萦。",
            "嵩海每可诣，长途追再穷。原倾肺肠事，尽入焦梧桐。"
        ],
        "notes": [
            ""
        ],
        "volume": "卷五百七十一",
        "no#": 39
    },
    {
        "title": "代边将",
        "author": "贾岛",
        "biography": "",
        "paragraphs": [
            "持戈簇边日，战罢浮云收。露草泣寒霁，夜泉鸣陇头。",
            "三尺握中铁，气冲星斗牛。报国不拘贵，愤将平虏雠。"
        ],
        "notes": [
            ""
        ],
        "volume": "卷五百七十一",
        "no#": 40
    },
    {
        "title": "寄刘栖楚",
        "author": "贾岛",
        "biography": "",
        "paragraphs": [
            "趋走与偃卧，去就自殊分。当窗一重树，上有万里云。",
            "离披不相顾，仿佛类人群。友生去更远，来书绝如焚。",
            "蝉吟我为听，我歌蝉岂闻。岁暮傥旋归，晤言桂氛氲。"
        ],
        "notes": [
            ""
        ],
        "volume": "卷五百七十一",
        "no#": 41
    },
    {
        "title": "寄丘儒",
        "author": "贾岛",
        "biography": "",
        "paragraphs": [
            "地近轻数见，地远重一面。一面如何重，重甚珍宝片。",
            "自经失欢笑，几度腾霜霰。此心镇悬悬，天象固回转。",
            "长安秋风高，子在东甸县。仪形信寂蔑，风雨岂乖间。",
            "凭人报消息，何易凭笔砚。俱不尽我心，终须对君宴。"
        ],
        "notes": [
            ""
        ],
        "volume": "卷五百七十一",
        "no#": 42
    },
    {
        "title": "送陈商",
        "author": "贾岛",
        "biography": "",
        "paragraphs": [
            "古道长荆棘，新岐路交横。君于荒榛中，寻得古辙行。",
            "足踏圣人路，貌端禅士形。我曾接夜谈，似听讲一经。",
            "联翩曾数举，昨登高第名。釜底绝烟火，晓行皇帝京。",
            "上客远府游，主人须目明。青云别青山，何日复可升。"
        ],
        "notes": [
            ""
        ],
        "volume": "卷五百七十一",
        "no#": 43
    },
    {
        "title": "送张校书季霞",
        "author": "贾岛",
        "biography": "",
        "paragraphs": [
            "从京去容州，马在船上多。容州几千里，直傍青天涯。",
            "掌记试校书，未称高词华。义往不可屈，出家如入家。",
            "城市七月初，热与夏未差。饯君到野地，秋凉满山坡。",
            "南境异北候，风起无尘沙。秦吟宿楚泽，海酒落桂花。",
            "暂醉即还醒，彼土生桂茶。"
        ],
        "notes": [
            ""
        ],
        "volume": "卷五百七十一",
        "no#": 44
    },
    {
        "title": "寄友人",
        "author": "贾岛",
        "biography": "",
        "paragraphs": [
            "同人半年别，一别寂来音。赖有别时文，相思时一吟。",
            "我常倦投迹，君亦知此衿。笔砚且勿弃，苏张曾陆沉。",
            "但存舌在口，当冀身遂心。君看明月夜，松桂寒森森。"
        ],
        "notes": [
            ""
        ],
        "volume": "卷五百七十一",
        "no#": 45
    },
    {
        "title": "答王参",
        "author": "贾岛",
        "biography": "",
        "paragraphs": [
            "寸晷不相待，四时互如竞。客思先觉秋，虫声苦知暝。",
            "霜松积旧翠，露月团如镜。诗负属景同，琴孤坐堂听。",
            "相期黄菊节，别约红桃径。每把式微篇，临风一长咏。"
        ],
        "notes": [
            ""
        ],
        "volume": "卷五百七十一",
        "no#": 46
    },
    {
        "title": "延康吟",
        "author": "贾岛",
        "biography": "",
        "paragraphs": [
            "寄居延寿里，为与延康邻。不爱延康里，爱此里中人。",
            "人非十年故，人非九族亲。人有不朽语，得之烟山春。"
        ],
        "notes": [
            ""
        ],
        "volume": "卷五百七十一",
        "no#": 47
    },
    {
        "title": "戏赠友人",
        "author": "贾岛",
        "biography": "",
        "paragraphs": [
            "一日不作诗，心源如废井。笔砚为辘轳，吟咏作縻绠。",
            "朝来重汲引，依旧得清冷。书赠同怀人，词中多苦辛。"
        ],
        "notes": [
            ""
        ],
        "volume": "卷五百七十一",
        "no#": 48
    },
    {
        "title": "寓兴",
        "author": "贾岛",
        "biography": "",
        "paragraphs": [
            "真集道方至，貌殊妒还多。山泉入城池，自然生浑波。",
            "今时出古言，在众翻为讹。有琴含正韵，知音者如何。",
            "一生足感激，世言忽嵯峨。不得市井味，思响吾岩阿。",
            "浮华岂我事，日月徒蹉跎。旷哉颍阳风，千载无其他。"
        ],
        "notes": [
            ""
        ],
        "volume": "卷五百七十一",
        "no#": 49
    },
    {
        "title": "怀郑从志",
        "author": "贾岛",
        "biography": "",
        "paragraphs": [
            "西风吹阴云，雨雪半夜收。忽忆天涯人，起看斗与牛。",
            "故人别二年，我意如百秋。音信两杳杳，谁云昔绸缪。",
            "平明一封书，寄向东北舟。翩翩春归鸟，会自为匹俦。"
        ],
        "notes": [
            ""
        ],
        "volume": "卷五百七十一",
        "no#": 50
    },
    {
        "title": "易州登龙兴寺楼望郡北高峰",
        "author": "贾岛",
        "biography": "",
        "paragraphs": [
            "郡北最高峰，巉岩绝云路。朝来上楼望，稍觉得幽趣。",
            "朦胧碧烟里，群岭若相附。何时一登陟，万物皆下顾。"
        ],
        "notes": [
            ""
        ],
        "volume": "卷五百七十一",
        "no#": 51
    },
    {
        "title": "送郑山人游江湖",
        "author": "贾岛",
        "biography": "",
        "paragraphs": [
            "南游衡岳上，东往天台里。足蹑华顶峰，目观沧海水。"
        ],
        "notes": [
            ""
        ],
        "volume": "卷五百七十一",
        "no#": 52
    },
    {
        "title": "就峰公宿",
        "author": "贾岛",
        "biography": "",
        "paragraphs": [
            "河出鸟宿后，萤火白露中。上人坐不倚，共我论量空。",
            "残月华晻暧，远水响玲珑。尔时无了梦，兹宵方未穷。"
        ],
        "notes": [
            ""
        ],
        "volume": "卷五百七十一",
        "no#": 53
    },
    {
        "title": "刘景阳东斋",
        "author": "贾岛",
        "biography": "",
        "paragraphs": [
            "松阴连竹影，中有芜苔井。清风此地多，白日空自永。",
            "景阳公干孙，诗句得真景。劝我不须归，月出东斋静。"
        ],
        "notes": [
            ""
        ],
        "volume": "卷五百七十一",
        "no#": 54
    },
    {
        "title": "对菊",
        "author": "贾岛",
        "biography": "",
        "paragraphs": [
            "九日不出门，十日见黄菊。灼灼尚繁英，美人无消息。"
        ],
        "notes": [
            ""
        ],
        "volume": "卷五百七十一",
        "no#": 55
    },
    {
        "title": "送集文上人游方",
        "author": "贾岛",
        "biography": "",
        "paragraphs": [
            "来从道陵井，双木溪边会。分首芳草时，远意青天外。",
            "此游诣几岳，嵩华衡恒泰。"
        ],
        "notes": [
            ""
        ],
        "volume": "卷五百七十一",
        "no#": 56
    },
    {
        "title": "题岸上人郡内闲居",
        "author": "贾岛",
        "biography": "",
        "paragraphs": [
            "静向方寸求，不居山嶂幽。池开菡萏香，门闭莓苔秋。",
            "金玉重四句，秕糠轻九流。炉烟上乔木，钟磬下危楼。",
            "手种一株松，贞心与师俦。"
        ],
        "notes": [
            ""
        ],
        "volume": "卷五百七十一",
        "no#": 57
    },
    {
        "title": "游子",
        "author": "贾岛",
        "biography": "",
        "paragraphs": [
            "游子喜乡远，非吾忆归庐。谁知奔他山，自欲早旋车。",
            "朝赏暮已足，图归愿无余。当期附鹏翼，未偶方踌躇。"
        ],
        "notes": [
            ""
        ],
        "volume": "卷五百七十一",
        "no#": 58
    },
    {
        "title": "寄山中王参",
        "author": "贾岛",
        "biography": "",
        "paragraphs": [
            "我看岳西云，君看岳北月。长怀燕城南，相送十里别。",
            "别来千余日，日日忆不歇。远寄一纸书，数字论白发。"
        ],
        "notes": [
            ""
        ],
        "volume": "卷五百七十一",
        "no#": 59
    },
    {
        "title": "送汲鹏",
        "author": "贾岛",
        "biography": "",
        "paragraphs": [
            "淮南卧理后，复逢君姓汲。文采非寻常，志愿期卓立。",
            "深江东泛舟，夕阳眺原隰。夏夜言诗会，往往追不及。"
        ],
        "notes": [
            ""
        ],
        "volume": "卷五百七十一",
        "no#": 60
    },
    {
        "title": "寄令狐相公",
        "author": "贾岛",
        "biography": "",
        "paragraphs": [
            "策杖驰山驿，逢人问梓州。长江那可到，行客替生愁。"
        ],
        "notes": [
            ""
        ],
        "volume": "卷五百七十一",
        "no#": 61
    }
]