[
    {
        "title": "奉和裴舍人春日杜城旧事",
        "author": "无可",
        "biography": "",
        "paragraphs": [
            "早晚辞纶綍，观农下杜西。草新池似镜，麦暖土如泥。",
            "鹓鹭依川宿，骅骝向野嘶。春来诗更苦，松韵亦含凄。"
        ],
        "notes": [
            ""
        ],
        "volume": "卷八百一十四",
        "no#": 1
    },
    {
        "title": "酬厉侍御秋中思归树石所居见寄",
        "author": "无可",
        "biography": "",
        "paragraphs": [
            "三峰居接近，数里蹑云行。深去通仙境，思归厌宦名。",
            "月从高掌出，泉向乱松鸣。坐石眠霞侣，秋来短褐成。"
        ],
        "notes": [
            ""
        ],
        "volume": "卷八百一十四",
        "no#": 2
    },
    {
        "title": "奉和段著作山居呈诸同志三首次本韵",
        "author": "无可",
        "biography": "",
        "paragraphs": [
            "香花怀道侣，巾舄立双童。解印鸳鸿内，抽毫水石中。",
            "履温行烧地，衣赤动霞风。又似朝天去，诸僧不可同。",
            "官辞中秘府，疏放野麋齐。偃仰青霄近，登临白日低。",
            "折腰窥乳窦，定足涉冰溪。染翰挥岚翠，僧名几处题。",
            "暂收丹陛迹，独往乱山居。入雪知人远，眠云觉俗虚。",
            "足垂岩顶石，缨濯洞中渠。只见僧酬答，新归绝壑书。"
        ],
        "notes": [
            ""
        ],
        "volume": "卷八百一十四",
        "no#": 3
    },
    {
        "title": "春日送丽处士归龙山",
        "author": "无可",
        "biography": "",
        "paragraphs": [
            "爱弟直霜台，家山羡独回。出门时返顾，何日更西来。",
            "柳亦临关发，花应到越开。渔舟谁伴上，依旧恣沿洄。"
        ],
        "notes": [
            ""
        ],
        "volume": "卷八百一十四",
        "no#": 4
    },
    {
        "title": "寄兴善寺崔律师",
        "author": "无可",
        "biography": "",
        "paragraphs": [
            "沐浴前朝像，深秋白发师。从来居此寺，未省有东池。",
            "幽石丛圭片，孤松动雪枝。顷曾听道话，别起远山思。"
        ],
        "notes": [
            ""
        ],
        "volume": "卷八百一十四",
        "no#": 5
    },
    {
        "title": "送清散游太白山",
        "author": "无可",
        "biography": "",
        "paragraphs": [
            "卷经归太白，蹑藓别萝龛。若履浮云上，须看积翠南。",
            "倚身松入汉，瞑目月离潭。此境堪长往，尘中事可谙。"
        ],
        "notes": [
            ""
        ],
        "volume": "卷八百一十四",
        "no#": 6
    },
    {
        "title": "冬晚姚谏议宅会送元绪上人归南山",
        "author": "无可",
        "biography": "",
        "paragraphs": [
            "禅客诗家见，凝寒忽告还。分题回谏笔，留偈在商关。",
            "盘径缘高雪，闲房在半山。自知麋鹿性，亦欲离人间。"
        ],
        "notes": [
            ""
        ],
        "volume": "卷八百一十四",
        "no#": 7
    },
    {
        "title": "送契公自桂阳赴南海",
        "author": "无可",
        "biography": "",
        "paragraphs": [
            "南行登岭首，与俗洗烦埃。磬罢孤舟发，禅移积瘴开。",
            "中餐湘鸟下，朝讲海人来。莫便将经卷，炎方去不回。"
        ],
        "notes": [
            ""
        ],
        "volume": "卷八百一十四",
        "no#": 8
    },
    {
        "title": "冬中与诸公会宿姚端公宅，怀永乐殷侍御",
        "author": "无可",
        "biography": "",
        "paragraphs": [
            "柱史静开筵，所思何地偏。故人为县吏，五老远峰前。",
            "宾榻寒侵树，公庭夜落泉。会当随假务，一就白云禅。"
        ],
        "notes": [
            ""
        ],
        "volume": "卷八百一十四",
        "no#": 9
    },
    {
        "title": "同刘秀才宿见赠",
        "author": "无可",
        "biography": "",
        "paragraphs": [
            "浮云流水心，只是爱山林。共恨多年别，相逢一夜吟。",
            "既能持苦节，勿谓少知音。忆就西池宿，月圆松竹深。"
        ],
        "notes": [
            ""
        ],
        "volume": "卷八百一十四",
        "no#": 10
    },
    {
        "title": "官池上",
        "author": "无可",
        "biography": "",
        "paragraphs": [
            "迥疏城阙内，寒泻出云波。岸广山鱼到，汀闲海鹭过。",
            "泛沟侵道急，流叶入宫多。移舸浮中沚，清宵彻晓河。"
        ],
        "notes": [
            ""
        ],
        "volume": "卷八百一十四",
        "no#": 11
    },
    {
        "title": "中秋月",
        "author": "无可",
        "biography": "",
        "paragraphs": [
            "蟾宜天地静，三五对阶蓂。照耀超诸夜，光芒掩众星。",
            "影寒池更澈，露冷树销青。枉值中秋半，长乖宿洞庭。"
        ],
        "notes": [
            ""
        ],
        "volume": "卷八百一十四",
        "no#": 12
    },
    {
        "title": "雪",
        "author": "无可",
        "biography": "",
        "paragraphs": [
            "松亚竹珊珊，心知万井欢。山明迷旧径，溪满涨新澜。",
            "客醉瑶台曙，兵防玉塞寒。红楼知有酒，谁肯学袁安。"
        ],
        "notes": [
            ""
        ],
        "volume": "卷八百一十四",
        "no#": 13
    },
    {
        "title": "宿西岳白石院",
        "author": "无可",
        "biography": "",
        "paragraphs": [
            "白石上嵌空，寒云西复东。瀑流悬住处，雏鹤失禅中。",
            "岳壁松多古，坛基雪不通。未能亲近去，拥褐愧相同。"
        ],
        "notes": [
            ""
        ],
        "volume": "卷八百一十四",
        "no#": 14
    },
    {
        "title": "送僧",
        "author": "无可",
        "biography": "",
        "paragraphs": [
            "四海无拘系，行心兴自浓。百年三事衲，万里一枝筇。",
            "夜减当晴影，春消过雪踪。白云深处去，知宿在何峰。"
        ],
        "notes": [
            ""
        ],
        "volume": "卷八百一十四",
        "no#": 15
    },
    {
        "title": "送赞律师归嵩山",
        "author": "无可",
        "biography": "",
        "paragraphs": [
            "禅意归心急，山深定易安。清贫修道苦，孝友别家难。",
            "雪路寻溪转，花宫映岳看。到时孤塔暮，松月向人寒。"
        ],
        "notes": [
            ""
        ],
        "volume": "卷八百一十四",
        "no#": 16
    },
    {
        "title": "春晚喜悟禅师自琉璃上方见过",
        "author": "无可",
        "biography": "",
        "paragraphs": [
            "琉璃师到城，谈性外诸经。下岭雪霜在，近人林木清。",
            "苔痕深草履，瀑布滴铜瓶。乐问山中事，宵言彻晓星。"
        ],
        "notes": [
            ""
        ],
        "volume": "卷八百一十四",
        "no#": 17
    },
    {
        "title": "秋暮与诸文士集宿姚端公所居",
        "author": "无可",
        "biography": "",
        "paragraphs": [
            "宵清月复圆，共集侍臣筵。独寡区中学，空论树下禅。",
            "风多秋晚竹，云尽夜深天。此会东西去，堪愁又来年。"
        ],
        "notes": [
            ""
        ],
        "volume": "卷八百一十四",
        "no#": 18
    },
    {
        "title": "客中闻从兄岛游蒲绛因寄",
        "author": "无可",
        "biography": "",
        "paragraphs": [
            "遥遥行李心，苍野入寒深。吟待黄河雪，眠听绛郡砧。",
            "差期逢缺月，访信出空林。何处孤灯下，只闻嘹唳禽。"
        ],
        "notes": [
            ""
        ],
        "volume": "卷八百一十四",
        "no#": 19
    },
    {
        "title": "送李长吉之任东井",
        "author": "无可",
        "biography": "",
        "paragraphs": [
            "江盘栈转虚，候吏拜行车。家世维城后，官资宰邑初。",
            "市饶黄犊卖，田蹑白云鉏。万里千山路，何因欲寄书。"
        ],
        "notes": [
            ""
        ],
        "volume": "卷八百一十四",
        "no#": 20
    },
    {
        "title": "宿安国简公院",
        "author": "无可",
        "biography": "",
        "paragraphs": [
            "雨后清凉境，因还欲不回。井甘桐有露，竹迸地多苔。",
            "幡映宫墙动，香从御苑来。青龙旧经疏，寥落有谁开。"
        ],
        "notes": [
            ""
        ],
        "volume": "卷八百一十四",
        "no#": 21
    },
    {
        "title": "京口别崔固",
        "author": "无可",
        "biography": "",
        "paragraphs": [
            "积雨晴时近，西风叶满泉。相逢嵩岳客，共听楚城蝉。",
            "宿馆横秋岛，归帆张远田。别君还寂寞，不似剡中年。"
        ],
        "notes": [
            ""
        ],
        "volume": "卷八百一十四",
        "no#": 22
    },
    {
        "title": "中秋夜陇州徐常侍座中咏月",
        "author": "无可",
        "biography": "",
        "paragraphs": [
            "陇城秋月满，太守待停歌。与鹤来松杪，开烟出海波。",
            "气笼星欲尽，光满露初多。若遣山僧说，高明不可过。"
        ],
        "notes": [
            ""
        ],
        "volume": "卷八百一十四",
        "no#": 23
    },
    {
        "title": "中秋江驿示韦益",
        "author": "无可",
        "biography": "",
        "paragraphs": [
            "莫惜三更坐，难销万里情。同看一片月，俱在广州城。",
            "泪逐金波满，魂随夜鹊惊。支颐乡思断，无语到鸡鸣。"
        ],
        "notes": [
            ""
        ],
        "volume": "卷八百一十四",
        "no#": 24
    },
    {
        "title": "中秋台看月",
        "author": "无可",
        "biography": "",
        "paragraphs": [
            "海雨洗烟埃，月从空碧来。水光笼草树，练影挂楼台。",
            "皓耀迷鲸口，晶荧失蚌胎。宵分凭栏望，应合见蓬莱。"
        ],
        "notes": [
            ""
        ],
        "volume": "卷八百一十四",
        "no#": 25
    },
    {
        "title": "中秋夜南楼寄友人",
        "author": "无可",
        "biography": "",
        "paragraphs": [
            "海月出白浪，湖光射高楼。朗吟无绿酒，贱价买清秋。",
            "气冷鱼龙寂，轮高星汉幽。他乡此夜客，对酌经多愁。"
        ],
        "notes": [
            ""
        ],
        "volume": "卷八百一十四",
        "no#": 26
    },
    {
        "title": "吊从兄岛",
        "author": "无可",
        "biography": "",
        "paragraphs": [
            "尽日叹沉沦，孤高碣石人。诗名从盖代，谪宦竟终身。",
            "蜀集重编否，巴仪薄葬新。青门临旧卷，欲见永无因。"
        ],
        "notes": [
            ""
        ],
        "volume": "卷八百一十四",
        "no#": 27
    },
    {
        "title": "题崔驸马林亭",
        "author": "无可",
        "biography": "",
        "paragraphs": [
            "宫花野药半相和，藤蔓参差惜不科。纤草连门留径细，",
            "更买太湖千片石，叠成云顶绿㟥峨。"
        ],
        "notes": [
            ""
        ],
        "volume": "卷八百一十四",
        "no#": 28
    },
    {
        "title": "送韩校书赴江西",
        "author": "无可",
        "biography": "",
        "paragraphs": [
            "车马东门别，扬帆过楚津。花繁期到幕，雪在已离秦。",
            "吟落江沙月，行飞驿骑尘。猿声孤岛雨，草色五湖春。",
            "折苇鸣风岸，遥烟起暮苹。鄱江连郡府，高兴寄何人。"
        ],
        "notes": [
            ""
        ],
        "volume": "卷八百一十四",
        "no#": 29
    },
    {
        "title": "送姚中丞赴陕州",
        "author": "无可",
        "biography": "",
        "paragraphs": [
            "二陕周分地，恩除左掖臣。门阑开幕重，枪甲下天新。",
            "夹道行霜骑，迎风满草人。河流银汉水，城赛铁牛神。",
            "意气思高谢，依违许上陈。何妨向红旆，自与白云亲。"
        ],
        "notes": [
            ""
        ],
        "volume": "卷八百一十四",
        "no#": 30
    },
    {
        "title": "送李使君赴琼州兼五州招讨使",
        "author": "无可",
        "biography": "",
        "paragraphs": [
            "分竹雄兼使，南方到海行。临门双旆引，隔岭五州迎。",
            "猿鹤同枝宿，兰蕉夹道生。云垂前骑失，山豁去帆轻。",
            "雨雾蒸秋岸，浪涛震夜城。政闲开迥阁，欹枕岛风清。"
        ],
        "notes": [
            ""
        ],
        "volume": "卷八百一十四",
        "no#": 31
    },
    {
        "title": "送姚明府赴招义县",
        "author": "无可",
        "biography": "",
        "paragraphs": [
            "濠梁古县城，结束赴王程。道路携家去，波涛隔月行。",
            "车临芳草下，吏踏落花迎。暮郭山遥见，春洲鸟不惊。",
            "风烟谯国远，桑柘楚田平。何以书能化，长淮彻海清。"
        ],
        "notes": [
            ""
        ],
        "volume": "卷八百一十四",
        "no#": 32
    },
    {
        "title": "送杜司马再游蜀中",
        "author": "无可",
        "biography": "",
        "paragraphs": [
            "为客应非愿，愁成欲别时。还游蜀国去，不惜杜陵期。",
            "剑水啼猿在，关林转栈迟。日光低峡口，雨势出蛾眉。",
            "山迥逢残角，云开识远夷。勿令双鬓发，并向锦城衰。"
        ],
        "notes": [
            ""
        ],
        "volume": "卷八百一十四",
        "no#": 33
    },
    {
        "title": "赠王将军",
        "author": "无可",
        "biography": "",
        "paragraphs": [
            "勋高绝少年，分卫玉阶前。雄勇明王重，温恭执友贤。",
            "功书唐史满，名到虏庭偏。剑彩浮龙影，衣香袭御烟。",
            "搜书秋霁阁，走马夕阳田。急兔投深草，瞋鹰下半天。",
            "野人盈邸第，朝客醉盘筵。位在将军列，官随宪府迁。",
            "刻心思报国，吁气欲开边。选帅如公议，须知少比肩。"
        ],
        "notes": [
            ""
        ],
        "volume": "卷八百一十四",
        "no#": 34
    },
    {
        "title": "寄羽林卢大夫将军",
        "author": "无可",
        "biography": "",
        "paragraphs": [
            "将军直禁闱，绣服耀金羁。羽卫九天静，英豪四塞知。",
            "望云回朔雁，隔水射宫麋。旧国无归思，秋堂梦战时。",
            "门风荀氏敌，剑艺霍家推。计日旌旄下，萧萧万马随。"
        ],
        "notes": [
            ""
        ],
        "volume": "卷八百一十四",
        "no#": 35
    },
    {
        "title": "书事寄万年厉员外",
        "author": "无可",
        "biography": "",
        "paragraphs": [
            "帝城皆剧县，令尹美居东。遂拜赵张下，暂离星象中。",
            "拥归从北阙，送上动南宫。举起盆中日，驱行草上风。",
            "不惊卢犬吠，渐见夏台空。紫禁黄山绕，沧溟素浐通。",
            "封疆亲日月，邑里出王公。逐盗千门启，兴祥五稼丰。",
            "胥徒迎晓集，赋税共秋终。条教关天道，歌谣入圣聪。",
            "土膏寒麦覆，人海昼尘蒙。廨宇松连翠，朝街日散红。",
            "文场新桂茂，粉署旧兰崇。留客把盈爵，抽毫咏早鸿。",
            "前驺潘岳贵，故里邵平穷。劝隐莲峰久，期耕树谷同。",
            "凫飞将去叶，剑气尚埋丰。何必华阴土，方垂拂拭功。"
        ],
        "notes": [
            ""
        ],
        "volume": "卷八百一十四",
        "no#": 36
    },
    {
        "title": "小雪",
        "author": "无可",
        "biography": "",
        "paragraphs": [
            "片片互玲珑，飞扬玉漏终。乍微全满地，渐密更无风。",
            "集物圆方别，连云远近同。作膏凝瘠土，呈瑞下深宫。",
            "气射重衣透，花窥小隙通。飘秦增旧岭，发汉揽长空。",
            "迥冒巢松鹤，孤鸣穴岛虫。过三知腊尽，盈尺贺年丰。",
            "委积休闻竹，稀疏渐见鸿。盖沙资澶漫，洒海助冲融。",
            "草木潜加润，山河更益雄。因知天地力，复育有全功。"
        ],
        "notes": [
            ""
        ],
        "volume": "卷八百一十四",
        "no#": 37
    },
    {
        "title": "和宾客相国咏雪诗",
        "author": "无可",
        "biography": "",
        "paragraphs": [
            "近腊千岩白，迎春四气催。云阴连海起，风急度山来。",
            "尽日隋堤絮，经冬越岭梅。艳疑歌处散，轻似舞时回。",
            "道蕴诗传丽，相如赋骋才。霁添松筱媚，寒积蕙兰猜。",
            "暗涨宫池水，平封辇路埃。烛龙初照耀，巢鹤乍裴回。",
            "簷日琼先挂，墙风粉旋摧。五门环玉垒，双阙对瑶台。",
            "绮席陵寒坐，珠帘远曙开。灵芝霜下秀，仙桂月中栽。",
            "卷幌书千帙，援琴酒百杯。垂休编太史，呈瑞表中台。",
            "皓夜迷三径，浮光彻九垓。兹辰是丰岁，歌咏属良哉。"
        ],
        "notes": [
            ""
        ],
        "volume": "卷八百一十四",
        "no#": 38
    },
    {
        "title": "中秋夜君山脚下看月",
        "author": "无可",
        "biography": "",
        "paragraphs": [
            "汹涌吹苍雾，朦朣吐玉盘。雨师清滓秽，川后扫波澜。",
            "气射繁星灭，光笼八表寒。来驱云涨晚，路上碧霄宽。",
            "熠耀游何在，蟾蜍食渐难。棹飞银电碎，林映白虹攒。",
            "水魄连空合，霜辉压树干。夜深高不动，天下仰头看。"
        ],
        "notes": [
            ""
        ],
        "volume": "卷八百一十四",
        "no#": 39
    },
    {
        "title": "哭张籍司业",
        "author": "无可",
        "biography": "",
        "paragraphs": [
            "先生抱衰疾，不起茂陵间。夕临诸孤少，荒居吊客还。",
            "遗文禅东岳，留语葬乡山。多雨铭旌故，残灯素帐闲。",
            "乐章谁与集，垄树即堪攀。神理今难问，予将叫帝关。"
        ],
        "notes": [
            ""
        ],
        "volume": "卷八百一十四",
        "no#": 40
    },
    {
        "title": "寄题庐山二林寺",
        "author": "无可",
        "biography": "",
        "paragraphs": [
            "庐岳东南秀，香花惠远踪。名齐松岭峻，气比沃州浓。",
            "积岫连何处，幽崖越几重。双流湓隐隐，九派棹憧憧。",
            "山限东西寺，林交旦暮钟。半天倾瀑溜，数郡见炉峰。",
            "岩并金绳道，潭分玉像容。江微匡俗路，日杲晋朝松。",
            "棕径新苞拆，梅篱故叶壅。岚光生叠砌，霞焰发高墉。",
            "窗籁虚闻狖，庭烟黑过龙。定僧仙峤起，逋客虎溪逢。",
            "濩落垂杨户，荒凉种杏封。塔留红舍利，池吐白芙蓉。",
            "画壁披云见，禅衣对鹤缝。喧经泉滴沥，没履草丰茸。",
            "翠窦欹攀乳，苔桥侧杖筇。探奇盈梦想，搜峭涤心胸。",
            "冥奥终难尽，登临惜未从。上方薇蕨满，归去养乖慵。"
        ],
        "notes": [
            ""
        ],
        "volume": "卷八百一十四",
        "no#": 41
    },
    {
        "title": "御沟水",
        "author": "无可",
        "biography": "",
        "paragraphs": [
            "鉴禁疏云数道开，垂风岸柳拂青苔。",
            "银波玉沫空池去，曾历千岩万壑来。"
        ],
        "notes": [
            ""
        ],
        "volume": "卷八百一十四",
        "no#": 42
    },
    {
        "title": "中秋月彩如昼，寄上南海从翁侍御",
        "author": "无可",
        "biography": "",
        "paragraphs": [
            "海静天高景气殊，鲸睛失彩蚌潜珠。",
            "不知今夜越台上，望见瀛洲方丈无。"
        ],
        "notes": [
            ""
        ],
        "volume": "卷八百一十四",
        "no#": 43
    }
]