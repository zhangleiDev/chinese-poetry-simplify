[
    {
        "title": "陪王尚书泛舟莲池",
        "author": "许浑",
        "biography": "",
        "paragraphs": [
            "莲塘移画舸，泛泛日华清。水暖鱼频跃，烟秋雁早鸣。",
            "舞疑回雪态，歌转遏云声。客散山公醉，风高月满城。"
        ],
        "notes": [
            ""
        ],
        "volume": "卷五百二十八",
        "no#": 1
    },
    {
        "title": "赠裴处士",
        "author": "许浑",
        "biography": "",
        "paragraphs": [
            "为儒白发生，乡里早闻名。暖酒雪初下，读书山欲明。",
            "字形翻鸟迹，诗调合猿声。门外沧浪水，知君欲濯缨。"
        ],
        "notes": [
            ""
        ],
        "volume": "卷五百二十八",
        "no#": 2
    },
    {
        "title": "对雪",
        "author": "许浑",
        "biography": "",
        "paragraphs": [
            "飞舞北风凉，玉人歌玉堂。帘帷增曙色，珠翠发寒光。",
            "柳重絮微湿，梅繁花未香。兹辰贺丰岁，箫鼓宴梁王。"
        ],
        "notes": [
            ""
        ],
        "volume": "卷五百二十八",
        "no#": 3
    },
    {
        "title": "王居士",
        "author": "许浑",
        "biography": "",
        "paragraphs": [
            "筇杖倚柴关，都城卖卜还。雨中耕白水，云外㔉青山。",
            "有药身长健，无机性自闲。即应生羽翼，华表在人间。"
        ],
        "notes": [
            ""
        ],
        "volume": "卷五百二十八",
        "no#": 4
    },
    {
        "title": "早秋三首",
        "author": "许浑",
        "biography": "",
        "paragraphs": [
            "遥夜泛清瑟，西风生翠萝。残萤委玉露，早雁拂银河。",
            "高树晓还密，远山晴更多。淮南一叶下，自觉老烟波。",
            "一叶下前墀，淮南人已悲。蹉跎青汉望，迢递白云期。",
            "老信相如渴，贫忧曼倩饥。生公与园吏，何处是吾师。",
            "蓟北雁犹远，淮南人已悲。残桃间堕井，新菊亦侵篱。",
            "书剑岂相误，琴尊聊自持。西斋风雨夜，更有咏贫诗。"
        ],
        "notes": [
            ""
        ],
        "volume": "卷五百二十八",
        "no#": 5
    },
    {
        "title": "洛东兰若夜归",
        "author": "许浑",
        "biography": "",
        "paragraphs": [
            "一衲老禅床，吾生半异乡。管弦愁里老，书剑梦中忙。",
            "鸟急山初暝，蝉稀树正凉。又归何处去，尘路月苍苍。"
        ],
        "notes": [
            ""
        ],
        "volume": "卷五百二十八",
        "no#": 6
    },
    {
        "title": "送段觉归杜曲闲居",
        "author": "许浑",
        "biography": "",
        "paragraphs": [
            "书剑南归去，山扉别几年。苔侵岩下路，果落洞中泉。",
            "红叶高斋雨，青萝曲槛烟。宁知远游客，羸马太行前。"
        ],
        "notes": [
            ""
        ],
        "volume": "卷五百二十八",
        "no#": 7
    },
    {
        "title": "寄天乡寺仲仪上人富春孙处士",
        "author": "许浑",
        "biography": "",
        "paragraphs": [
            "诗僧与钓翁，千里两情通。云带雁门雪，水连渔浦风。",
            "心期荣辱外，名挂是非中。岁晚亦归去，田园清洛东。"
        ],
        "notes": [
            ""
        ],
        "volume": "卷五百二十八",
        "no#": 8
    },
    {
        "title": "寄契盈上人",
        "author": "许浑",
        "biography": "",
        "paragraphs": [
            "何处是西林，疏钟复远砧。雁来秋水阔，鸦尽夕阳沉。",
            "婚嫁乖前志，功名异夙心。汤师不可问，江上碧云深。"
        ],
        "notes": [
            ""
        ],
        "volume": "卷五百二十八",
        "no#": 9
    },
    {
        "title": "晨起二首",
        "author": "许浑",
        "biography": "",
        "paragraphs": [
            "桂树绿层层，风微烟露凝。簷楹衔落月，帏幌映残灯。",
            "蕲簟曙香冷，越瓶秋水澄。心闲即无事，何异住山僧。",
            "残月皓烟露，掩门深竹斋。水虫鸣曲槛，山鸟下空阶。",
            "清镜晓看发，素琴秋寄怀。因知北窗客，日与世情乖。"
        ],
        "notes": [
            ""
        ],
        "volume": "卷五百二十八",
        "no#": 10
    },
    {
        "title": "晓发鄞江北渡寄崔韩二先辈",
        "author": "许浑",
        "biography": "",
        "paragraphs": [
            "南北信多岐，生涯半别离。地穷山尽处，江泛水寒时。",
            "露晓蒹葭重，霜晴橘柚垂。无劳促回楫，千里有心期。"
        ],
        "notes": [
            ""
        ],
        "volume": "卷五百二十八",
        "no#": 11
    },
    {
        "title": "盈上人",
        "author": "许浑",
        "biography": "",
        "paragraphs": [
            "月沉霜已凝，无梦竟寒灯。寄世何殊客，修身未到僧。",
            "二毛梳上雪，双泪枕前冰。借问曹溪路，山多路几层。"
        ],
        "notes": [
            ""
        ],
        "volume": "卷五百二十八",
        "no#": 12
    },
    {
        "title": "广陵道中",
        "author": "许浑",
        "biography": "",
        "paragraphs": [
            "城势已坡陀，城边东逝波。绿桑非苑树，青草是宫莎。",
            "山暝牛羊少，水寒凫雁多。因高一回首，还咏黍离歌。"
        ],
        "notes": [
            ""
        ],
        "volume": "卷五百二十八",
        "no#": 13
    },
    {
        "title": "宿开元寺楼",
        "author": "许浑",
        "biography": "",
        "paragraphs": [
            "谁家歌袅袅，孤枕在西楼。竹色寒清簟，松香染翠帱。",
            "月移珠殿晓，风递玉筝秋。日出应移棹，三湘万里愁。"
        ],
        "notes": [
            ""
        ],
        "volume": "卷五百二十八",
        "no#": 14
    },
    {
        "title": "洞灵观冬青",
        "author": "许浑",
        "biography": "",
        "paragraphs": [
            "霜霰不凋色，两株交石坛。未秋红实浅，经夏绿阴寒。",
            "露重蝉鸣急，风多鸟宿难。何如西禁柳，晴舞玉阑干。"
        ],
        "notes": [
            ""
        ],
        "volume": "卷五百二十八",
        "no#": 15
    },
    {
        "title": "送友人自荆襄归江东",
        "author": "许浑",
        "biography": "",
        "paragraphs": [
            "商洛转江𣸣，一杯聊送君。剑愁龙失伴，琴怨鹤离群。",
            "楚驿枕秋水，湘帆凌暮云。猿声断肠夜，应向雨中闻。"
        ],
        "notes": [
            ""
        ],
        "volume": "卷五百二十八",
        "no#": 16
    },
    {
        "title": "送同年崔先辈",
        "author": "许浑",
        "biography": "",
        "paragraphs": [
            "西风帆势轻，南浦遍离情。菊艳含秋水，荷花递雨声。",
            "扣舷滩鸟没，移棹草虫鸣。更忆前年别，槐花满凤城。"
        ],
        "notes": [
            ""
        ],
        "volume": "卷五百二十八",
        "no#": 17
    },
    {
        "title": "山鸡",
        "author": "许浑",
        "biography": "",
        "paragraphs": [
            "珍禽暂不扃，飞舞跃前庭。翠网摧金距，雕笼减绣翎。",
            "月圆疑望镜，花暖似依屏。何必旧巢去，山山芳草青。"
        ],
        "notes": [
            ""
        ],
        "volume": "卷五百二十八",
        "no#": 18
    },
    {
        "title": "孤雁",
        "author": "许浑",
        "biography": "",
        "paragraphs": [
            "昔年双颉颃，池上霭春晖。霄汉力犹怯，稻粱心已违。",
            "芦洲寒独宿，榆塞夜孤飞。不及营巢燕，西风相伴归。"
        ],
        "notes": [
            ""
        ],
        "volume": "卷五百二十八",
        "no#": 19
    },
    {
        "title": "寓怀",
        "author": "许浑",
        "biography": "",
        "paragraphs": [
            "南国浣纱伴，盈盈天下姝。盘金明绣带，动佩响罗襦。",
            "素手怨瑶瑟，清心悲玉壶。春华坐销落，未忍泣蘼芜。"
        ],
        "notes": [
            ""
        ],
        "volume": "卷五百二十八",
        "no#": 20
    },
    {
        "title": "洛中游眺贻同志",
        "author": "许浑",
        "biography": "",
        "paragraphs": [
            "康衢一望通，河洛正天中。楼势排高凤，桥形架断虹。",
            "远山晴带雪，寒水晚多风。几日还携手，鸟鸣花满宫。"
        ],
        "notes": [
            ""
        ],
        "volume": "卷五百二十八",
        "no#": 21
    },
    {
        "title": "夏日戏题郭别驾东堂",
        "author": "许浑",
        "biography": "",
        "paragraphs": [
            "微风起画鸾，金翠暗珊珊。晚树垂朱实，春篁露粉竿。",
            "散香蕲簟滑，沉水越瓶寒。犹恐何郎热，冰生白玉盘。"
        ],
        "notes": [
            ""
        ],
        "volume": "卷五百二十八",
        "no#": 22
    },
    {
        "title": "长安旅夜",
        "author": "许浑",
        "biography": "",
        "paragraphs": [
            "久客怨长夜，西风吹雁声。云移河汉浅，月泛露华清。",
            "掩瑟独凝思，缓歌空寄情。门前有归路，迢递洛阳城。"
        ],
        "notes": [
            ""
        ],
        "volume": "卷五百二十八",
        "no#": 23
    },
    {
        "title": "㶉𫛶",
        "author": "许浑",
        "biography": "",
        "paragraphs": [
            "池寒柳复凋，独宿夜迢迢。雨顶冠应冷，风毛剑欲飘。",
            "故巢迷碧水，旧侣越丹霄。不是无归处，心高多寂寥。"
        ],
        "notes": [
            ""
        ],
        "volume": "卷五百二十八",
        "no#": 24
    },
    {
        "title": "懿安皇太后挽歌词",
        "author": "许浑",
        "biography": "",
        "paragraphs": [
            "陵前春不尽，陵下夜何穷。未信金蚕老，先惊玉燕空。",
            "挽移兰殿月，笳引柏城风。自此随龙驭，桥山翠霭中。"
        ],
        "notes": [
            ""
        ],
        "volume": "卷五百二十八",
        "no#": 25
    },
    {
        "title": "示弟",
        "author": "许浑",
        "biography": "",
        "paragraphs": [
            "自尔出门去，泪痕长满衣。家贫为客早，路远得书稀。",
            "文字何人赏，烟波几日归。秋风正摇落，孤雁又南飞。"
        ],
        "notes": [
            ""
        ],
        "volume": "卷五百二十八",
        "no#": 26
    },
    {
        "title": "送杨处士叔初卜居曲江",
        "author": "许浑",
        "biography": "",
        "paragraphs": [
            "雁门归去远，垂老脱袈裟。萧寺休为客，曹溪便寄家。",
            "绿琪千岁树，黄槿四时花。别怨应无限，门前桂水斜。"
        ],
        "notes": [
            ""
        ],
        "volume": "卷五百二十八",
        "no#": 27
    },
    {
        "title": "发灵溪馆",
        "author": "许浑",
        "biography": "",
        "paragraphs": [
            "山多水不穷，一叶似渔翁。鸟浴寒潭雨，猿吟暮岭风。",
            "杂英垂锦绣，众籁合丝桐。应有曹溪路，千岩万壑中。"
        ],
        "notes": [
            ""
        ],
        "volume": "卷五百二十八",
        "no#": 28
    },
    {
        "title": "题杜居士",
        "author": "许浑",
        "biography": "",
        "paragraphs": [
            "松偃石床平，何人识姓名。溪冰寒棹响，岩雪夜窗明。",
            "机尽心猿伏，神闲意马行。应知此来客，身世两无情。"
        ],
        "notes": [
            ""
        ],
        "volume": "卷五百二十八",
        "no#": 29
    },
    {
        "title": "神女祠",
        "author": "许浑",
        "biography": "",
        "paragraphs": [
            "停车祀圣女，凉叶下阴风。龙气石床湿，鸟声山庙空。",
            "长眉留桂绿，丹脸寄莲红。莫学阳台畔，朝云暮雨中。"
        ],
        "notes": [
            ""
        ],
        "volume": "卷五百二十八",
        "no#": 30
    },
    {
        "title": "送李定言南游",
        "author": "许浑",
        "biography": "",
        "paragraphs": [
            "酒酣轻别恨，酒醒复离忧。远水应移棹，高峰更上楼。",
            "簟凉清露夜，琴响碧天秋。重惜芳尊宴，满城无旧游。"
        ],
        "notes": [
            ""
        ],
        "volume": "卷五百二十八",
        "no#": 31
    },
    {
        "title": "早发中岩寺别契直上人",
        "author": "许浑",
        "biography": "",
        "paragraphs": [
            "苍苍松桂阴，残月半西岑。素壁寒灯暗，红炉夜火深。",
            "厨开山鼠散，钟尽岭猿吟。行役方如此，逢师懒话心。"
        ],
        "notes": [
            ""
        ],
        "volume": "卷五百二十八",
        "no#": 32
    },
    {
        "title": "行次潼关题驿后轩",
        "author": "许浑",
        "biography": "",
        "paragraphs": [
            "飞阁极层台，终南此路回。山形朝阙去，河势抱关来。",
            "雁过秋风急，蝉鸣宿雾开。平生无限意，驱马任尘埃。"
        ],
        "notes": [
            ""
        ],
        "volume": "卷五百二十八",
        "no#": 33
    },
    {
        "title": "晨至南亭呈裴明府",
        "author": "许浑",
        "biography": "",
        "paragraphs": [
            "南斋梦钓竿，晨起月犹残。露重萤依草，风高蝶委兰。",
            "池光秋镜澈，山色晓屏寒。更恋陶彭泽，无心议去官。"
        ],
        "notes": [
            ""
        ],
        "volume": "卷五百二十八",
        "no#": 34
    },
    {
        "title": "灞东题司马郊园",
        "author": "许浑",
        "biography": "",
        "paragraphs": [
            "楚翁秦塞住，昔事李轻车。白社贫思橘，青门老仰瓜。",
            "读书三径草，沽酒一篱花。更欲寻芝术，商山便寄家。"
        ],
        "notes": [
            ""
        ],
        "volume": "卷五百二十八",
        "no#": 35
    },
    {
        "title": "游维山新兴寺，宿石屏村谢叟家",
        "author": "许浑",
        "biography": "",
        "paragraphs": [
            "晚过石屏村，村长日渐曛。僧归下岭见，人语隔溪闻。",
            "谷响寒耕雪，山明夜烧云。家家扣铜鼓，欲赛鲁将军。"
        ],
        "notes": [
            ""
        ],
        "volume": "卷五百二十八",
        "no#": 36
    },
    {
        "title": "送从兄归隐蓝溪二首",
        "author": "许浑",
        "biography": "",
        "paragraphs": [
            "名高犹素衣，穷巷掩荆扉。渐老故人少，久贫豪客稀。",
            "塞云横剑望，山月抱琴归。几日蓝溪醉，藤花拂钓矶。",
            "京洛多高盖，怜兄剧断蓬。身随一剑老，家入万山空。",
            "夜忆萧关月，行悲易水风。无人知此意，甘卧白云中。"
        ],
        "notes": [
            ""
        ],
        "volume": "卷五百二十八",
        "no#": 37
    },
    {
        "title": "村舍",
        "author": "许浑",
        "biography": "",
        "paragraphs": [
            "燕雁下秋塘，田家自此忙。移蔬通远水，收果待繁霜。",
            "野碓舂粳滑，山厨焙茗香。客来还有酒，随事宿茅堂。"
        ],
        "notes": [
            ""
        ],
        "volume": "卷五百二十八",
        "no#": 38
    },
    {
        "title": "思归",
        "author": "许浑",
        "biography": "",
        "paragraphs": [
            "叠嶂平芜外，依依识旧邦。气高诗易怨，愁极酒难降。",
            "树暗支公院，山寒谢守窗。殷勤楼下水，几日到荆江。"
        ],
        "notes": [
            ""
        ],
        "volume": "卷五百二十八",
        "no#": 39
    },
    {
        "title": "晚泊七里滩",
        "author": "许浑",
        "biography": "",
        "paragraphs": [
            "天晚日沉沉，归舟系柳阴。江村平见寺，山郭远闻砧。",
            "树密猿声响，波澄雁影深。荣华暂时事，谁识子陵心。"
        ],
        "notes": [
            ""
        ],
        "volume": "卷五百二十八",
        "no#": 40
    },
    {
        "title": "寄题南山王隐居",
        "author": "许浑",
        "biography": "",
        "paragraphs": [
            "近逢商洛客，知尔住南塘。草阁平春水，柴门掩夕阳。",
            "随蜂收野蜜，寻麝采生香。更忆前年醉，松花满石床。"
        ],
        "notes": [
            ""
        ],
        "volume": "卷五百二十八",
        "no#": 41
    },
    {
        "title": "晨装",
        "author": "许浑",
        "biography": "",
        "paragraphs": [
            "带月饭行侣，西游关塞长。晨鸡鸣远戍，宿雁起寒塘。",
            "云卷四山雪，风凝千树霜。谁家游侠子，沉醉卧兰堂。"
        ],
        "notes": [
            ""
        ],
        "volume": "卷五百二十八",
        "no#": 42
    },
    {
        "title": "题韦隐居西斋",
        "author": "许浑",
        "biography": "",
        "paragraphs": [
            "㔉药去还归，家人半掩扉。山风藤子落，溪雨豆花肥。",
            "寺远僧来少，桥危客到稀。不闻砧杵动，应解制荷衣。"
        ],
        "notes": [
            ""
        ],
        "volume": "卷五百二十八",
        "no#": 43
    },
    {
        "title": "送李溟秀才西行",
        "author": "许浑",
        "biography": "",
        "paragraphs": [
            "万里不辞劳，寒装叠缊袍。停车山店雨，挂席海门涛。",
            "鹰势暮偏急，鹤声秋更高。知君北邙路，留剑泣黄蒿。"
        ],
        "notes": [
            ""
        ],
        "volume": "卷五百二十八",
        "no#": 44
    }
]