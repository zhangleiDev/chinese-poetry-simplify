[
    {
        "title": "寄仰山光味长者",
        "author": "齐己",
        "biography": "",
        "paragraphs": [
            "大仰禅栖处，杉松到顶阴。下来虽有路，归去每无心。",
            "鸟道峰形直，龙湫石影深。径行谁得见，半夜老猿吟。"
        ],
        "notes": [
            ""
        ],
        "volume": "卷八百四十二",
        "no#": 1
    },
    {
        "title": "贻庐岳陈沆秀才",
        "author": "齐己",
        "biography": "",
        "paragraphs": [
            "为儒老双鬓，勤苦竟何如。四海方磨剑，空山自读书。",
            "石围泉眼碧，秋落洞门虚。莫虑搜贤僻，征君旧此居。"
        ],
        "notes": [
            ""
        ],
        "volume": "卷八百四十二",
        "no#": 2
    },
    {
        "title": "边上",
        "author": "齐己",
        "biography": "",
        "paragraphs": [
            "汉地从休马，胡家自牧羊。都来销帝道，浑不用兵防。",
            "草上孤城白，沙翻大漠黄。秋风起边雁，一一向潇湘。"
        ],
        "notes": [
            ""
        ],
        "volume": "卷八百四十二",
        "no#": 3
    },
    {
        "title": "蟋蟀",
        "author": "齐己",
        "biography": "",
        "paragraphs": [
            "声异蟪蛄声，听须是正听。无风来竹院，有月在莎庭。",
            "虽不妨调瑟，多堪伴诵经。谁人向秋夕，为尔欲忘形。"
        ],
        "notes": [
            ""
        ],
        "volume": "卷八百四十二",
        "no#": 4
    },
    {
        "title": "寄西山郑谷神",
        "author": "齐己",
        "biography": "",
        "paragraphs": [
            "西望郑先生，焚修在杳冥。几番松骨朽，未换鬓根青。",
            "石阙凉调瑟，秋坛夜拜星。俗人应抚掌，闲处诵黄庭。"
        ],
        "notes": [
            ""
        ],
        "volume": "卷八百四十二",
        "no#": 5
    },
    {
        "title": "读参同契",
        "author": "齐己",
        "biography": "",
        "paragraphs": [
            "堪笑修仙侣，烧金觅大还。不知消息火，只在寂寥关。",
            "鬓白炉中术，魂飞海上山。悲哉五千字，无用在人间。"
        ],
        "notes": [
            ""
        ],
        "volume": "卷八百四十二",
        "no#": 6
    },
    {
        "title": "闻落叶",
        "author": "齐己",
        "biography": "",
        "paragraphs": [
            "楚树雪晴后，萧萧落晚风。因思故国夜，临水几株空。",
            "煮茗烧干脆，行苔踏烂红。来年未离此，还见碧丛丛。"
        ],
        "notes": [
            ""
        ],
        "volume": "卷八百四十二",
        "no#": 7
    },
    {
        "title": "谢王先辈昆弟游湘中回各见示新诗",
        "author": "齐己",
        "biography": "",
        "paragraphs": [
            "潇湘多胜异，宗社久裴回。兄弟同游去，幽奇尽采来。",
            "只应求妙唱，何以示寒灰。上国携归后，唯呈不世才。"
        ],
        "notes": [
            ""
        ],
        "volume": "卷八百四十二",
        "no#": 8
    },
    {
        "title": "寄酬高辇推官",
        "author": "齐己",
        "biography": "",
        "paragraphs": [
            "道自闲机长，诗从静境生。不知春艳尽，但觉雅风清。",
            "竹腻题幽碧，蕉干裂脆声。何当九霄客，重叠记无名。"
        ],
        "notes": [
            ""
        ],
        "volume": "卷八百四十二",
        "no#": 9
    },
    {
        "title": "逢诗僧",
        "author": "齐己",
        "biography": "",
        "paragraphs": [
            "禅玄无可并，诗妙有何评。五七字中苦，百千年后清。",
            "难求方至理，不朽始为名。珍重重相见，忘机话此情。"
        ],
        "notes": [
            ""
        ],
        "volume": "卷八百四十二",
        "no#": 10
    },
    {
        "title": "话道",
        "author": "齐己",
        "biography": "",
        "paragraphs": [
            "大道多大笑，寂寥何以论。霜枫翻落叶，水鸟啄闲门。",
            "服药还伤性，求珠亦损魂。无端凿混沌，一死不还源。"
        ],
        "notes": [
            ""
        ],
        "volume": "卷八百四十二",
        "no#": 11
    },
    {
        "title": "谢欧阳侍郎寄示新集",
        "author": "齐己",
        "biography": "",
        "paragraphs": [
            "宫锦三十段，金梭新织来。殷勤谢君子，迢递寄寒灰。",
            "鸑鷟对鼓舞，神仙双裴回。谁当巧裁制，披去升瑶台。"
        ],
        "notes": [
            ""
        ],
        "volume": "卷八百四十二",
        "no#": 12
    },
    {
        "title": "西墅新居",
        "author": "齐己",
        "biography": "",
        "paragraphs": [
            "渐渐见苔青，疏疏遍地生。闲穿藤屐起，乱踏石阶行。",
            "野鸟啼幽树，名僧笑此情。残阳竹阴里，老圃打门声。"
        ],
        "notes": [
            ""
        ],
        "volume": "卷八百四十二",
        "no#": 13
    },
    {
        "title": "酬孙鲂",
        "author": "齐己",
        "biography": "",
        "paragraphs": [
            "幽人还爱云，才子已从军。可信鸳鸿侣，更思麋鹿群。",
            "新题虽有寄，旧论竟难闻。知己今如此，编联悉欲焚。"
        ],
        "notes": [
            ""
        ],
        "volume": "卷八百四十二",
        "no#": 14
    },
    {
        "title": "扫地",
        "author": "齐己",
        "biography": "",
        "paragraphs": [
            "日日扫复洒，不容纤物侵。敢望来客口，道似主人心。",
            "蚁过光中少，苔依润处深。门前亦如此，一径入疏林。"
        ],
        "notes": [
            ""
        ],
        "volume": "卷八百四十二",
        "no#": 15
    },
    {
        "title": "书匡山隐者壁",
        "author": "齐己",
        "biography": "",
        "paragraphs": [
            "红霞青壁底，石室薜萝垂。应有迷仙者，曾逢采药时。",
            "桃花饶两颊，松叶浅长髭。直是来城市，何人识得伊。"
        ],
        "notes": [
            ""
        ],
        "volume": "卷八百四十二",
        "no#": 16
    },
    {
        "title": "送干康禅师入山过夏",
        "author": "齐己",
        "biography": "",
        "paragraphs": [
            "由来喧滑境，难驻寂寥踪。逼夏摇孤锡，离城入乱峰。",
            "云门应近寺，石路或穿松。知在栖禅外，题诗寄北宗。"
        ],
        "notes": [
            ""
        ],
        "volume": "卷八百四十二",
        "no#": 17
    },
    {
        "title": "野鸭",
        "author": "齐己",
        "biography": "",
        "paragraphs": [
            "野鸭殊家鸭，离群忽远飞。长生缘甚瘦，近死为伤肥。",
            "江海游空阔，池塘啄细微。红兰白苹渚，春暖刷毛衣。"
        ],
        "notes": [
            ""
        ],
        "volume": "卷八百四十二",
        "no#": 18
    },
    {
        "title": "伤秋",
        "author": "齐己",
        "biography": "",
        "paragraphs": [
            "旦暮余生在，肌肤十分无。眠寒半榻朽，立月一株枯。",
            "梦已随双树，诗犹却万夫。名山未归得，可惜死江湖。"
        ],
        "notes": [
            ""
        ],
        "volume": "卷八百四十二",
        "no#": 19
    },
    {
        "title": "怀东湖寺",
        "author": "齐己",
        "biography": "",
        "paragraphs": [
            "铁柱东湖岸，寺高人亦闲。往年曾每日，来此看西山。",
            "竹径青苔合，茶轩白鸟还。而今在天末，欲去已衰颜。"
        ],
        "notes": [
            ""
        ],
        "volume": "卷八百四十二",
        "no#": 20
    },
    {
        "title": "寄岘山愿公三首",
        "author": "齐己",
        "biography": "",
        "paragraphs": [
            "形影更谁亲，应怀漆道人。片言酬凿齿，半偈伏姚秦。",
            "榛莽池经烧，蒿莱寺过春。心期重西去，一共吊遗尘。",
            "相思恨相远，至理那时何。道笑忘言甚，诗嫌背俗多。",
            "青苔闲阁闭，白日断人过。独上西楼望，荆门千万坡。",
            "彼此无消息，所思江汉遥。转闻多患难，甚说远相招。",
            "老至何悲叹，生知便寂寥。终期踏松影，携手虎溪桥。"
        ],
        "notes": [
            ""
        ],
        "volume": "卷八百四十二",
        "no#": 21
    },
    {
        "title": "清夜作",
        "author": "齐己",
        "biography": "",
        "paragraphs": [
            "不惜白日短，乍容清夜长。坐闻风露滴，吟觉骨毛凉。",
            "兴寝无诸病，空闲有一床。天明振衣起，苔砌落花香。"
        ],
        "notes": [
            ""
        ],
        "volume": "卷八百四十二",
        "no#": 22
    },
    {
        "title": "赠白处士",
        "author": "齐己",
        "biography": "",
        "paragraphs": [
            "莘野居何定，浮生知是谁。衣衫同野叟，指趣似禅师。",
            "白发应无也，丹砂久服之。仍闻创行计，春暖向峨嵋。"
        ],
        "notes": [
            ""
        ],
        "volume": "卷八百四十二",
        "no#": 23
    },
    {
        "title": "崔秀才宿话",
        "author": "齐己",
        "biography": "",
        "paragraphs": [
            "事转闻多事，心休话苦心。相留明月寺，共忆白云岑。",
            "藓壁残虫韵，霜轩倒竹阴。开门又言别，谁竟慰尘襟。"
        ],
        "notes": [
            ""
        ],
        "volume": "卷八百四十二",
        "no#": 24
    },
    {
        "title": "怀天台华顶僧",
        "author": "齐己",
        "biography": "",
        "paragraphs": [
            "华顶危临海，丹霞里石桥。曾从国清寺，上看月明潮。",
            "好鸟亲香火，狂泉喷泬寥。欲归师智者，头白路迢迢。"
        ],
        "notes": [
            ""
        ],
        "volume": "卷八百四十二",
        "no#": 25
    },
    {
        "title": "送人赴官",
        "author": "齐己",
        "biography": "",
        "paragraphs": [
            "年少作初官，还如行路难。兵荒经邑里，风俗久凋残。",
            "照砚花光淡，漂书柳絮干。聊应充侍膳，薄俸继朝餐。"
        ],
        "notes": [
            ""
        ],
        "volume": "卷八百四十二",
        "no#": 26
    },
    {
        "title": "水鹤",
        "author": "齐己",
        "biography": "",
        "paragraphs": [
            "鸳鸯与㶉𫛶，相狎岂惭君。比雪还胜雪，同群亦出群。",
            "静巢孤岛月，寒梦九皋云。归路分明过，飞鸣即可闻。"
        ],
        "notes": [
            ""
        ],
        "volume": "卷八百四十二",
        "no#": 27
    },
    {
        "title": "湘中感怀",
        "author": "齐己",
        "biography": "",
        "paragraphs": [
            "渔翁那会我，傲兀苇边行。乱世难逸迹，乘流拟濯缨。",
            "江花红细碎，沙鸟白分明。向夕题诗处，春风斑竹声。"
        ],
        "notes": [
            ""
        ],
        "volume": "卷八百四十二",
        "no#": 28
    },
    {
        "title": "九日逢虚中虚受",
        "author": "齐己",
        "biography": "",
        "paragraphs": [
            "楚后萍台下，相逢九日时。干戈人事地，荒废菊花篱。",
            "我已多衰病，君犹尽黑髭。皇天安罪得，解语便吟诗。"
        ],
        "notes": [
            ""
        ],
        "volume": "卷八百四十二",
        "no#": 29
    },
    {
        "title": "赠李明府",
        "author": "齐己",
        "biography": "",
        "paragraphs": [
            "名家宰名邑，将谓屈锋铓。直是难苏俗，能消不下堂。",
            "冰痕生砚水，柳影透琴床。何必称潇洒，独为诗酒狂。"
        ],
        "notes": [
            ""
        ],
        "volume": "卷八百四十二",
        "no#": 30
    },
    {
        "title": "暮春久雨作",
        "author": "齐己",
        "biography": "",
        "paragraphs": [
            "积雨向春阴，冥冥独院深。已无花落地，空有竹藏禽。",
            "簷溜声何暴，邻僧影亦沈。谁知力耕者，桑麦最关心。"
        ],
        "notes": [
            ""
        ],
        "volume": "卷八百四十二",
        "no#": 31
    },
    {
        "title": "渚宫莫问诗一十五首",
        "author": "齐己",
        "biography": "",
        "paragraphs": [
            "莫问疏人事，王侯已任伊。不妨随野性，还似在山时。",
            "静入无声乐，狂抛正律诗。自为仍自爱，清净里寻思。",
            "莫问伊嵇懒，流年已付他。话通时事少，诗著野题多。",
            "梦外春桃李，心中旧薜萝。浮生此不悟，剃发竟如何。",
            "莫问休行脚，南方已遍寻。了应须自了，心不是他心。",
            "赤水珠何觅，寒山偈莫吟。谁同论此理，杜口少知音。",
            "莫问孱愚格，天应只与闲。合居长树下，那称众人间。",
            "迹绝为真隐，机忘是大还。终当学支遁，买取个青山。",
            "莫问无求意，浮云喻可知。满盈如不戒，倚伏更何疑。",
            "乐矣贤颜子，穷乎圣仲尼。已过知命岁，休把运行推。",
            "莫问闲行趣，春风野水涯。千门无谢女，两岸有杨花。",
            "好鹤曾为客，真龙或作蛇。踌蹰自回首，日脚背楼斜。",
            "莫问真消息，中心只自知。清风含笑咏，明月混希夷。",
            "坏衲凉天拥，玄文静夜披。善哉温伯子，言望至公知。",
            "莫问休持钵，从贫乞已疏。侯门叨月俸，斋食剩年储。",
            "簪履三千外，形骸六十余。旧峰呵练若，松径接匡庐。",
            "莫问依刘迹，金台又度秋。威仪非上客，谭笑愧诸侯。",
            "礼许无拘检，诗推异辈流。东林未归得，摇落楚江头。",
            "莫问无机性，甘名百钝人。一床铺冷落，长日卧精神。",
            "分已疏知旧，诗还得意新。多才碧云客，时或此相亲。",
            "莫问关门意，从来寡往还。道应归淡泊，身合在空闲。",
            "四面苔围绿，孤窗雨洒斑。梦寻何处去，秋色水边山。",
            "莫问□□□，□□逐性情。人间高此道，禅外剩他名。",
            "夏□松边坐，秋光水畔行。更无时忌讳，容易得题成。",
            "莫问多山兴，晴楼独凭时。六年沧海寺，一别白莲池。",
            "句早逢名匠，禅曾见祖师。冥搜与真性，清外认扬眉。",
            "莫问衰残质，流光速可悲。寸心修未了，长命欲何为。",
            "坐卧身多倦，经行骨渐疲。分明说此苦，珍重竺干师。",
            "莫问野腾腾，劳形已不能。殷勤无上士，珍重有名僧。",
            "坐觉心心默，行思步步冰。终归石房里，一点夜深灯。"
        ],
        "notes": [
            ""
        ],
        "volume": "卷八百四十二",
        "no#": 32
    },
    {
        "title": "荆州新秋病起杂题一十五首：病起见王化",
        "author": "齐己",
        "biography": "",
        "paragraphs": [
            "病起见王化，融融古帝乡。晓烟凝气紫，晚色作云黄。",
            "四野歌丰稔，千门唱乐康。老身仍未死，犹咏好风光。"
        ],
        "notes": [
            ""
        ],
        "volume": "卷八百四十二",
        "no#": 33
    },
    {
        "title": "荆州新秋病起杂题一十五首：病起见图画",
        "author": "齐己",
        "biography": "",
        "paragraphs": [
            "病起见图画，云门兴似饶。衲衣棕笠重，嵩岳华山遥。",
            "命在斋犹赴，刀闲发尽凋。秋光渐轻健，欲去倚江桥。"
        ],
        "notes": [
            ""
        ],
        "volume": "卷八百四十二",
        "no#": 34
    },
    {
        "title": "荆州新秋病起杂题一十五首：病起见苔钱",
        "author": "齐己",
        "biography": "",
        "paragraphs": [
            "病起见苔钱，规模遍地圆。儿童扫不破，子母自相连。",
            "润屋何曾有，缘墙谩可怜。虚教作铜臭，空使外人传。"
        ],
        "notes": [
            ""
        ],
        "volume": "卷八百四十二",
        "no#": 35
    },
    {
        "title": "荆州新秋病起杂题一十五首：病起见庭竹",
        "author": "齐己",
        "biography": "",
        "paragraphs": [
            "病起见庭竹，君应悲我情。何妨甚消瘦，却称苦修行。",
            "每谢侵床影，时回傍枕声。秋来渐平复，吟绕骨毛轻。"
        ],
        "notes": [
            ""
        ],
        "volume": "卷八百四十二",
        "no#": 36
    },
    {
        "title": "荆州新秋病起杂题一十五首：病起见生涯",
        "author": "齐己",
        "biography": "",
        "paragraphs": [
            "病起见生涯，资缘觉甚奢。方袍嫌垢弊，律服变光华。",
            "颇愧同诸俗，何尝异出家。三衣如两翼，珍重汝寒鸦。"
        ],
        "notes": [
            ""
        ],
        "volume": "卷八百四十二",
        "no#": 37
    },
    {
        "title": "荆州新秋病起杂题一十五首：病起见秋扇",
        "author": "齐己",
        "biography": "",
        "paragraphs": [
            "病起见秋扇，风前悟感伤。念予当咽绝，得尔致清凉。",
            "沙鹭如摇影，汀莲似绽香。不同婕妤咏，托意怨君王。"
        ],
        "notes": [
            ""
        ],
        "volume": "卷八百四十二",
        "no#": 38
    },
    {
        "title": "荆州新秋病起杂题一十五首：病起见衰叶",
        "author": "齐己",
        "biography": "",
        "paragraphs": [
            "病起见衰叶，飘然似我身。偶乘风有韵，初落地无尘。",
            "纵得红沾露，争如绿带春。因伤此怀抱，聊寄一篇新。"
        ],
        "notes": [
            ""
        ],
        "volume": "卷八百四十二",
        "no#": 39
    },
    {
        "title": "荆州新秋病起杂题一十五首：病起见庭柏",
        "author": "齐己",
        "biography": "",
        "paragraphs": [
            "病起见庭柏，青青我不任。力扶干瘦骨，勉对岁寒心。",
            "韵谢疏篁合，根容片石侵。衰残想长寿，时倚就闲吟。"
        ],
        "notes": [
            ""
        ],
        "volume": "卷八百四十二",
        "no#": 40
    },
    {
        "title": "荆州新秋病起杂题一十五首：病起见庭莲",
        "author": "齐己",
        "biography": "",
        "paragraphs": [
            "病起见庭莲，风荷已飒然。开时闻馥郁，枕上正缠绵。",
            "本在沧江阔，移来碧沼圆。却思香社里，叶叶漏声连。"
        ],
        "notes": [
            ""
        ],
        "volume": "卷八百四十二",
        "no#": 41
    },
    {
        "title": "荆州新秋病起杂题一十五首：病起见庭菊",
        "author": "齐己",
        "biography": "",
        "paragraphs": [
            "病起见庭菊，几劳栽种工。可能经卧疾，相倚自成丛。",
            "翠萼低含露，金英尽亚风。那知予爱尔，不在酒杯中。"
        ],
        "notes": [
            ""
        ],
        "volume": "卷八百四十二",
        "no#": 42
    },
    {
        "title": "荆州新秋病起杂题一十五首：病起见庭石",
        "author": "齐己",
        "biography": "",
        "paragraphs": [
            "病起见庭石，岂知经夏眠。不能资药价，空自作苔钱。",
            "翠忆蓝光底，青思瀑影边。岩僧应笑我，细碎种阶前。"
        ],
        "notes": [
            ""
        ],
        "volume": "卷八百四十二",
        "no#": 43
    },
    {
        "title": "荆州新秋病起杂题一十五首：病起见庭莎",
        "author": "齐己",
        "biography": "",
        "paragraphs": [
            "病起见庭莎，绿阶傍竹多。绕行犹未得，静听复如何。",
            "蟋蟀幽中响，蟪蛄深处歌。不缘田地窄，剩种任婆娑。"
        ],
        "notes": [
            ""
        ],
        "volume": "卷八百四十二",
        "no#": 44
    },
    {
        "title": "荆州新秋病起杂题一十五首：病起见苔色",
        "author": "齐己",
        "biography": "",
        "paragraphs": [
            "病起见苔色，凝然阵未枯。浅深围柱础，诘曲绕廊庑。",
            "碧翠文相间，青黄势自铺。为钱虚玷染，毕竟不如无。"
        ],
        "notes": [
            ""
        ],
        "volume": "卷八百四十二",
        "no#": 45
    },
    {
        "title": "荆州新秋病起杂题一十五首：病起见秋月",
        "author": "齐己",
        "biography": "",
        "paragraphs": [
            "病起见秋月，正当三五时。清光应鉴我，幽思更同谁。",
            "惜坐身犹倦，牵吟气尚羸。明年七十六，约此健相期。"
        ],
        "notes": [
            ""
        ],
        "volume": "卷八百四十二",
        "no#": 46
    },
    {
        "title": "荆州新秋病起杂题一十五首：病起见闲云",
        "author": "齐己",
        "biography": "",
        "paragraphs": [
            "病起见闲云，空中聚又分。滞留堪笑我，舒卷不如君。",
            "触石终无迹，从风或有闻。仙山足鸾凤，归去自同群。"
        ],
        "notes": [
            ""
        ],
        "volume": "卷八百四十二",
        "no#": 47
    },
    {
        "title": "夜坐闻雪寄所知",
        "author": "齐己",
        "biography": "",
        "paragraphs": [
            "初宵飞霰急，竹树洒干轻。不是知音者，难教爱此声。",
            "渐凌孤烛白，偏激苦心清。堪笑同文友，忘眠坐到明。"
        ],
        "notes": [
            ""
        ],
        "volume": "卷八百四十二",
        "no#": 48
    },
    {
        "title": "怀洞庭",
        "author": "齐己",
        "biography": "",
        "paragraphs": [
            "忆过巴陵岁，无人问去留。中宵满湖月，独自在僧楼。",
            "渔父真闲唱，灵均是谩愁。今来欲长往，谁借木兰舟。"
        ],
        "notes": [
            ""
        ],
        "volume": "卷八百四十二",
        "no#": 49
    },
    {
        "title": "欲游龙山鹿苑有作",
        "author": "齐己",
        "biography": "",
        "paragraphs": [
            "龙山门不远，鹿苑路非遥。合逐闲身去，何须待客招。",
            "年华残两鬓，筋骨倦长宵。闻说峰前寺，新修白石桥。"
        ],
        "notes": [
            ""
        ],
        "volume": "卷八百四十二",
        "no#": 50
    },
    {
        "title": "再逢昼公",
        "author": "齐己",
        "biography": "",
        "paragraphs": [
            "竟陵西别后，遍地起刀兵。彼此无缘著，云山有处行。",
            "久吟难敌句，终忍不求名。年鬓俱如雪，相看眼且明。"
        ],
        "notes": [
            ""
        ],
        "volume": "卷八百四十二",
        "no#": 51
    },
    {
        "title": "送人游武陵湘中",
        "author": "齐己",
        "biography": "",
        "paragraphs": [
            "为子歌行乐，西南入武陵。风烟无战士，宾榻有吟僧。",
            "山绕军城叠，江临寺阁层。遍寻幽胜了，湘水泛清澄。"
        ],
        "notes": [
            ""
        ],
        "volume": "卷八百四十二",
        "no#": 52
    },
    {
        "title": "酬九经者",
        "author": "齐己",
        "biography": "",
        "paragraphs": [
            "九经三史学，穷妙又穷微。长白山初出，青云路欲飞。",
            "江僧酬雪句，沙鹤识麻衣。家在黄河北，南来偶未归。"
        ],
        "notes": [
            ""
        ],
        "volume": "卷八百四十二",
        "no#": 53
    },
    {
        "title": "寄赠集滩二公",
        "author": "齐己",
        "biography": "",
        "paragraphs": [
            "闻有难名境，因君住更名。轩窗中夜色，风月绕滩声。",
            "客好过无厌，禽幽画不成。终期一寻去，聊且寄吟情。"
        ],
        "notes": [
            ""
        ],
        "volume": "卷八百四十二",
        "no#": 54
    },
    {
        "title": "夏日作",
        "author": "齐己",
        "biography": "",
        "paragraphs": [
            "燕雀语相和，风池满芰荷。可惊成事晚，殊喜得闲多。",
            "竹众凉欺水，苔繁绿胜莎。无惭孤圣代，赋咏有诗歌。"
        ],
        "notes": [
            ""
        ],
        "volume": "卷八百四十二",
        "no#": 55
    },
    {
        "title": "行路难",
        "author": "齐己",
        "biography": "",
        "paragraphs": [
            "下浸与高盘，不为行路难。是非真险恶，翻覆作峰峦。",
            "漆愧同时黑，朱惭巧处丹。令人畏相识，欲画白云看。"
        ],
        "notes": [
            ""
        ],
        "volume": "卷八百四十二",
        "no#": 56
    },
    {
        "title": "送玉泉道者回山寺",
        "author": "齐己",
        "biography": "",
        "paragraphs": [
            "却忆西峰顶，经行绝爱憎。别来心念念，归去雪层层。",
            "石坞寻春笋，苔龛续夜灯。应悲尘土里，追逐利名僧。"
        ],
        "notes": [
            ""
        ],
        "volume": "卷八百四十二",
        "no#": 57
    },
    {
        "title": "谢王拾遗见访兼寄篇什",
        "author": "齐己",
        "biography": "",
        "paragraphs": [
            "竹里安禅处，生涯一印灰。经年乞食过，昨日谏臣来。",
            "愧把黄梅偈，曾酬白雪才。因令识鸟迹，重叠在苍苔。"
        ],
        "notes": [
            ""
        ],
        "volume": "卷八百四十二",
        "no#": 58
    },
    {
        "title": "题张氏池亭",
        "author": "齐己",
        "biography": "",
        "paragraphs": [
            "树石丛丛别，诗家趣向幽。有时闲客散，始觉细泉流。",
            "蝶到琴棋畔，花过岛屿头。月明红藕上，应见白龟游。"
        ],
        "notes": [
            ""
        ],
        "volume": "卷八百四十二",
        "no#": 59
    },
    {
        "title": "送人南游",
        "author": "齐己",
        "biography": "",
        "paragraphs": [
            "且听吟赠远，君此去蒙州。瘴国频闻说，边鸿亦不游。",
            "蛮花藏孔雀，野石乱犀牛。到彼谁相慰，知音有郡侯。"
        ],
        "notes": [
            ""
        ],
        "volume": "卷八百四十二",
        "no#": 60
    },
    {
        "title": "题明公房",
        "author": "齐己",
        "biography": "",
        "paragraphs": [
            "寺北闻湘浪，窗南见岳云。自然高日用，何要出人群。",
            "瓦滴残松雨，香炉匝印文。近年精易道，疑者晓纷纷。"
        ],
        "notes": [
            ""
        ],
        "volume": "卷八百四十二",
        "no#": 61
    },
    {
        "title": "寄顾处士",
        "author": "齐己",
        "biography": "",
        "paragraphs": [
            "半年离别梦，来往即湖边。两幅关山雪，寻常在眼前。",
            "项容藏古翠，张藻卷寒烟。蓝淀图花鸟，时人不惜钱。"
        ],
        "notes": [
            ""
        ],
        "volume": "卷八百四十二",
        "no#": 62
    },
    {
        "title": "贻徐生",
        "author": "齐己",
        "biography": "",
        "paragraphs": [
            "可能东海子，清苦在贫居。扫地无闲客，堆窗有古书。",
            "少年犹若此，向老合何如。去岁频相访，今来见亦疏。"
        ],
        "notes": [
            ""
        ],
        "volume": "卷八百四十二",
        "no#": 63
    },
    {
        "title": "谢虚中上人晚秋见寄",
        "author": "齐己",
        "biography": "",
        "paragraphs": [
            "楚外同文在，荆门得信时。几重相别意，一首晚秋诗。",
            "日暮山沈雨，莲残水满池。登楼试南望，为子动归思。"
        ],
        "notes": [
            ""
        ],
        "volume": "卷八百四十二",
        "no#": 64
    }
]