[
    {
        "title": "五杂组",
        "author": "雍裕之",
        "biography": "",
        "paragraphs": [
            "五杂组，刺绣窠。往复还，织锦梭。不得已，戍交河。"
        ],
        "notes": [
            ""
        ],
        "volume": "卷四百七十一",
        "no#": 1
    },
    {
        "title": "剪彩花",
        "author": "雍裕之",
        "biography": "",
        "paragraphs": [
            "敢竞桃李色，自呈刀尺功。蝶犹迷剪翠，人岂辨裁红。"
        ],
        "notes": [
            ""
        ],
        "volume": "卷四百七十一",
        "no#": 2
    },
    {
        "title": "春晦送客",
        "author": "雍裕之",
        "biography": "",
        "paragraphs": [
            "野酌乱无巡，送君兼送春。明年春色至，莫作未归人。"
        ],
        "notes": [
            ""
        ],
        "volume": "卷四百七十一",
        "no#": 3
    },
    {
        "title": "自君之出矣",
        "author": "雍裕之",
        "biography": "",
        "paragraphs": [
            "自君之出矣，宝镜为谁明。思君如陇水，长闻呜咽声。"
        ],
        "notes": [
            ""
        ],
        "volume": "卷四百七十一",
        "no#": 4
    },
    {
        "title": "四气",
        "author": "雍裕之",
        "biography": "",
        "paragraphs": [
            "春禽犹竞啭，夏木忽交阴。稍觉秋山远，俄惊冬霰深。"
        ],
        "notes": [
            ""
        ],
        "volume": "卷四百七十一",
        "no#": 5
    },
    {
        "title": "四色",
        "author": "雍裕之",
        "biography": "",
        "paragraphs": [
            "壶中冰始结，盘上露初圆。何意瑶池雪，欲夺鹤毛鲜。",
            "道士牛已至，仙家鸟亦来。骨为神不朽，眼向故人开。",
            "劳鲂莲渚内，汗马火旗间。平生血诚尽，不独左轮殷。",
            "已见池尽墨，谁言突不黔。漆身恩未报，貂裘弊岂嫌。"
        ],
        "notes": [
            ""
        ],
        "volume": "卷四百七十一",
        "no#": 6
    },
    {
        "title": "大言",
        "author": "雍裕之",
        "biography": "",
        "paragraphs": [
            "四溟杯渌醑，五岳髻青螺。挥汗曾成雨，画地亦成河。"
        ],
        "notes": [
            ""
        ],
        "volume": "卷四百七十一",
        "no#": 7
    },
    {
        "title": "细言",
        "author": "雍裕之",
        "biography": "",
        "paragraphs": [
            "蚊眉自可托，蜗角岂劳争。欲效丝毫力，谁知蝼蚁诚。"
        ],
        "notes": [
            ""
        ],
        "volume": "卷四百七十一",
        "no#": 8
    },
    {
        "title": "山中桂",
        "author": "雍裕之",
        "biography": "",
        "paragraphs": [
            "八树拂丹霄，四时青不凋。秋风何处起，先袅最长条。"
        ],
        "notes": [
            ""
        ],
        "volume": "卷四百七十一",
        "no#": 9
    },
    {
        "title": "芦花",
        "author": "雍裕之",
        "biography": "",
        "paragraphs": [
            "夹岸复连沙，枝枝摇浪花。月明浑似雪，无处认渔家。"
        ],
        "notes": [
            ""
        ],
        "volume": "卷四百七十一",
        "no#": 10
    },
    {
        "title": "江边柳",
        "author": "雍裕之",
        "biography": "",
        "paragraphs": [
            "袅袅古堤边，青青一树烟。若为丝不断，留取系郎船。"
        ],
        "notes": [
            ""
        ],
        "volume": "卷四百七十一",
        "no#": 11
    },
    {
        "title": "江上山",
        "author": "雍裕之",
        "biography": "",
        "paragraphs": [
            "绮霞明赤岸，锦缆绕丹枝。楚客正愁绝，西风且莫吹。"
        ],
        "notes": [
            ""
        ],
        "volume": "卷四百七十一",
        "no#": 12
    },
    {
        "title": "游丝",
        "author": "雍裕之",
        "biography": "",
        "paragraphs": [
            "游丝何所似，应最似春心。一向风前乱，千条不可寻。"
        ],
        "notes": [
            ""
        ],
        "volume": "卷四百七十一",
        "no#": 13
    },
    {
        "title": "柳絮",
        "author": "雍裕之",
        "biography": "",
        "paragraphs": [
            "无风才到地，有风还满空。缘渠偏似雪，莫近鬓毛生。"
        ],
        "notes": [
            ""
        ],
        "volume": "卷四百七十一",
        "no#": 14
    },
    {
        "title": "残莺",
        "author": "雍裕之",
        "biography": "",
        "paragraphs": [
            "花阑莺亦懒，不语似含情。何言百啭舌，唯余一两声。"
        ],
        "notes": [
            ""
        ],
        "volume": "卷四百七十一",
        "no#": 15
    },
    {
        "title": "早蝉",
        "author": "雍裕之",
        "biography": "",
        "paragraphs": [
            "一声清溽暑，几处促流年。志士心偏苦，初闻独泫然。"
        ],
        "notes": [
            ""
        ],
        "volume": "卷四百七十一",
        "no#": 16
    },
    {
        "title": "秋蛩",
        "author": "雍裕之",
        "biography": "",
        "paragraphs": [
            "雨绝苍苔地，月斜青草阶。蛩鸣谁不怨，况是正离怀。"
        ],
        "notes": [
            ""
        ],
        "volume": "卷四百七十一",
        "no#": 17
    },
    {
        "title": "江上闻猿",
        "author": "雍裕之",
        "biography": "",
        "paragraphs": [
            "枫岸月斜明，猿啼旅梦惊。愁多肠易断，不待第三声。"
        ],
        "notes": [
            ""
        ],
        "volume": "卷四百七十一",
        "no#": 18
    },
    {
        "title": "折柳赠行人",
        "author": "雍裕之",
        "biography": "",
        "paragraphs": [
            "那言柳乱垂，尽日任风吹。欲识千条恨，和烟折一枝。"
        ],
        "notes": [
            ""
        ],
        "volume": "卷四百七十一",
        "no#": 19
    },
    {
        "title": "题蒲葵扇",
        "author": "雍裕之",
        "biography": "",
        "paragraphs": [
            "倾心曾向日，在手幸摇风。羡尔逢提握，知名自谢公。"
        ],
        "notes": [
            ""
        ],
        "volume": "卷四百七十一",
        "no#": 20
    },
    {
        "title": "赠苦行僧",
        "author": "雍裕之",
        "biography": "",
        "paragraphs": [
            "幽深红叶寺，清净白毫僧。古殿长鸣磬，低头礼昼灯。"
        ],
        "notes": [
            ""
        ],
        "volume": "卷四百七十一",
        "no#": 21
    },
    {
        "title": "两头纤纤",
        "author": "雍裕之",
        "biography": "",
        "paragraphs": [
            "两头纤纤八字眉，半白半黑灯影帷。",
            "腷腷膊膊晓禽飞，磊磊落落秋果垂。"
        ],
        "notes": [
            ""
        ],
        "volume": "卷四百七十一",
        "no#": 22
    },
    {
        "title": "了语",
        "author": "雍裕之",
        "biography": "",
        "paragraphs": [
            "扫却烟尘寇初剿，深水高林放鱼鸟。",
            "鸡人唱绝残漏晓，仙乐拍终天悄悄。"
        ],
        "notes": [
            ""
        ],
        "volume": "卷四百七十一",
        "no#": 23
    },
    {
        "title": "不了语",
        "author": "雍裕之",
        "biography": "",
        "paragraphs": [
            "浮名世利知多少，朝市喧喧尘扰扰。",
            "车马交驰往复来，钟鼓相催天又晓。"
        ],
        "notes": [
            ""
        ],
        "volume": "卷四百七十一",
        "no#": 24
    },
    {
        "title": "听弹沈湘",
        "author": "雍裕之",
        "biography": "",
        "paragraphs": [
            "贾谊投文吊屈平，瑶琴能写此时情。",
            "秋风一奏沈湘曲，流水千年作恨声。"
        ],
        "notes": [
            ""
        ],
        "volume": "卷四百七十一",
        "no#": 25
    },
    {
        "title": "豪家夏冰咏",
        "author": "雍裕之",
        "biography": "",
        "paragraphs": [
            "金错银盘贮赐冰，清光如耸玉山棱。",
            "无论尘客闲停扇，直到消时不见蝇。"
        ],
        "notes": [
            ""
        ],
        "volume": "卷四百七十一",
        "no#": 26
    },
    {
        "title": "宿棣华馆闻雁",
        "author": "雍裕之",
        "biography": "",
        "paragraphs": [
            "不堪旅宿棣花馆，况有离群鸿雁声。",
            "一点秋灯残影下，不知寒梦几回惊。"
        ],
        "notes": [
            ""
        ],
        "volume": "卷四百七十一",
        "no#": 27
    },
    {
        "title": "农家望晴",
        "author": "雍裕之",
        "biography": "",
        "paragraphs": [
            "尝闻秦地西风雨，为问西风早晚回。",
            "白发老农如鹤立，麦场高处望云开。"
        ],
        "notes": [
            ""
        ],
        "volume": "卷四百七十一",
        "no#": 28
    },
    {
        "title": "宫人斜",
        "author": "雍裕之",
        "biography": "",
        "paragraphs": [
            "几多红粉委黄泥，野鸟如歌又似啼。",
            "应有春魂化为燕，年来飞入未央栖。"
        ],
        "notes": [
            ""
        ],
        "volume": "卷四百七十一",
        "no#": 29
    },
    {
        "title": "曲江池上",
        "author": "雍裕之",
        "biography": "",
        "paragraphs": [
            "殷勤春在曲江头，全藉群仙占胜游。",
            "何必三山待鸾鹤，年年此地是瀛洲。"
        ],
        "notes": [
            ""
        ],
        "volume": "卷四百七十一",
        "no#": 30
    }
]