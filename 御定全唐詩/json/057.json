[
    {
        "title": "奉教追赴九成宫途中口号",
        "author": "李峤",
        "biography": "",
        "paragraphs": [
            "委质承仙翰，祗命遄遥策。事偶从梁游，人非背淮客。",
            "长驱历川阜，迥眺穷原泽。郁郁桑柘繁，油油禾黍积。",
            "雨余林气静，日下山光夕。未攀丛桂岩，犹倦飘蓬陌。",
            "行当奉麾盖，慰此劳行役。"
        ],
        "notes": [
            ""
        ],
        "volume": "卷五十七",
        "no#": 1
    },
    {
        "title": "秋山望月酬李骑曹",
        "author": "李峤",
        "biography": "",
        "paragraphs": [
            "愁客坐山隈，怀抱自悠哉。况复高秋夕，明月正裴回。",
            "亭亭出迥岫，皎皎映层台。色带银河满，光含玉露开。",
            "淡云笼影度，虚晕抱轮回。谷邃凉阴静，山空夜响哀。",
            "寒催数雁过，风送一萤来。独轸离居恨，遥想故人杯。"
        ],
        "notes": [
            ""
        ],
        "volume": "卷五十七",
        "no#": 2
    },
    {
        "title": "和同府李祭酒休沐田居",
        "author": "李峤",
        "biography": "",
        "paragraphs": [
            "列位簪缨序，隐居林野躅。徇物爽全直，栖真昧均俗。",
            "若人兼吏隐，率性夷荣辱。地藉朱邸基，家在青山足。",
            "暂弭西园盖，言事东皋粟。筑室俯涧滨，开扉面岩曲。",
            "庭幽引夕雾，簷迥通晨旭。迎秋谷黍黄，含露园葵绿。",
            "胜情狎兰杜，雅韵锵金玉。伊我怀丘园，愿心从所欲。"
        ],
        "notes": [
            ""
        ],
        "volume": "卷五十七",
        "no#": 3
    },
    {
        "title": "扈从还洛呈侍从群官",
        "author": "李峤",
        "biography": "",
        "paragraphs": [
            "四海帝王家，两都周汉室。观风昔来幸，御气今旋跸。",
            "雷奋六合开，天行万乘出。玄冥奉时驾，白拒参戎律。",
            "后队咽笳箫，前驱严罕毕。辉光射东井，禁令横西秩。",
            "帐殿别阳秋，旌门临甲乙。将交洛城雨，稍远长安日。",
            "邙巩云外来，咸秦雾中失。孟冬霜霰下，是月农功毕。",
            "天道向归余，皇情美阴骘。行存名岳礼，递问高年疾。",
            "祝鸟既开罗，调人更张瑟。登原采讴诵，俯谷求才术。",
            "邑罕悬磬贫，山无挂瓢逸。施恩浃寰宇，展义该文质。",
            "德泽盛轩游，哀矜深禹恤。申歌地庐骇，献寿衢尊溢。",
            "瑞色抱氤氲，寒光变萧𫗋。宗枝旦奭辅，侍从王刘匹。",
            "并辑蛟龙书，同簪凤凰笔。陶甄荷吹万，颂汉归明一。",
            "欢与道路长，顾随谈笑密。叨承廊庙选，谬齿夔龙弼。",
            "喜构大厦成，惭非栋隆吉。"
        ],
        "notes": [
            ""
        ],
        "volume": "卷五十七",
        "no#": 4
    },
    {
        "title": "奉使筑朔方六州城率尔而作",
        "author": "李峤",
        "biography": "",
        "paragraphs": [
            "奉诏受边服，总徒筑朔方。驱彼犬羊族，正此戎夏疆。",
            "子来多悦豫，王事宁怠遑。三旬无愆期，百雉郁相望。",
            "雄视沙漠垂，有截北海阳。二庭已顿颡，五岭尽来王。",
            "驱车登崇墉，顾眄凌大荒。千里何萧条，草木自悲凉。",
            "凭轼讯古今，慨焉感兴亡。汉障缘河远，秦城入海长。",
            "顾无庙堂策，贻此中夏殃。道隐前业衰，运开今化昌。",
            "制为百王式，举合千载防。马牛被路隅，锋镝销战场。",
            "岂不怀贤劳，所图在永康。王事何为者，称代陈颂章。"
        ],
        "notes": [
            ""
        ],
        "volume": "卷五十七",
        "no#": 5
    },
    {
        "title": "早发苦竹馆",
        "author": "李峤",
        "biography": "",
        "paragraphs": [
            "合遝岩嶂深，朦胧烟雾晓。荒阡下樵客，野猿惊山鸟。",
            "开门听潺湲，入径寻窈窕。栖鼯抱寒木，流萤飞暗筱。",
            "早霞稍霏霏，残月犹皎皎。行看远星稀，渐觉游氛少。",
            "我行抚轺传，兼得傍林沼。贪玩水石奇，不知川路渺。",
            "徒怜野心旷，讵恻浮年小。方解宠辱情，永托累尘表。"
        ],
        "notes": [
            ""
        ],
        "volume": "卷五十七",
        "no#": 6
    },
    {
        "title": "安辑岭表事平罢归",
        "author": "李峤",
        "biography": "",
        "paragraphs": [
            "云端想京县，帝乡如可见。天涯望越台，海路几悠哉。",
            "六月飞鹏去，三年瑞雉来。境遥铜柱出，山险石门开。",
            "自我违瀍洛，瞻途屡挥霍。朝朝寒露多，夜夜征衣薄。",
            "白简承朝宪，朱方抚夷落。既弘天覆广，且谕皇恩博。",
            "皇恩溢外区，憬俗咏来苏。声朔臣天子，坛场拜老夫。",
            "绛宫韬将略，黄石寝兵符。返旆收龙虎，空营集鸟乌。",
            "日落澄氛霭，凭高视襟带。东瓯抗于越，南斗临吴会。",
            "春色绕边陲，飞花出荒外。卉服纷如积，长川思游客。",
            "风生丹桂晚，云起苍梧夕。去舳舣清江，归轩趋紫陌。",
            "衣裳会百蛮，琛赆委重关。不学金刀使，空持宝剑还。"
        ],
        "notes": [
            ""
        ],
        "volume": "卷五十七",
        "no#": 7
    },
    {
        "title": "鹧鸪",
        "author": "李峤",
        "biography": "",
        "paragraphs": [
            "可怜鹧鸪飞，飞向树南枝。南枝日照暖，北枝霜露滋。",
            "露滋不堪栖，使我常夜啼。愿逢云中鹤，衔我向寥廓。",
            "愿作城上乌，一年生九雏。何不旧巢住，枝弱不得去。",
            "何意道苦辛，客子常畏人。"
        ],
        "notes": [
            ""
        ],
        "volume": "卷五十七",
        "no#": 8
    },
    {
        "title": "清明日龙门游泛",
        "author": "李峤",
        "biography": "",
        "paragraphs": [
            "晴晓国门通，都门蔼将发。纷纷洛阳道，南望伊川阙。",
            "衍漾乘和风，清明送芬月。林窥二山动，水见千龛越。",
            "罗袂罥杨丝，香桡犯苔发。群心行乐未，唯恐流芳歇。"
        ],
        "notes": [
            ""
        ],
        "volume": "卷五十七",
        "no#": 9
    },
    {
        "title": "云",
        "author": "李峤",
        "biography": "",
        "paragraphs": [
            "大梁白云起，氛氲殊未歇。锦文触石来，盖影凌天发。",
            "烟煴万年树，掩映三秋月。会入大风歌，从龙赴圆阙。"
        ],
        "notes": [
            ""
        ],
        "volume": "卷五十七",
        "no#": 10
    },
    {
        "title": "拟古东飞伯劳西飞燕",
        "author": "李峤",
        "biography": "",
        "paragraphs": [
            "传书青鸟迎箫凤，巫岭荆台数通梦。谁家窈窕住园楼，",
            "佳人二八盛舞歌，羞将百万呈双蛾。庭前芳树朝夕改，"
        ],
        "notes": [
            ""
        ],
        "volume": "卷五十七",
        "no#": 11
    },
    {
        "title": "宝剑篇",
        "author": "李峤",
        "biography": "",
        "paragraphs": [
            "吴山开，越溪涸，三金合冶成宝锷。淬绿水，鉴红云，",
            "龟甲参差白虹色，辘轳宛转黄金饰。骇犀中断宁方利，",
            "避灾朝穿晋帝屋，逃乱夜入楚王城。一朝运偶逢大仙，",
            "承平久息干戈事，侥幸得充文武备。除灾避患宜君王，"
        ],
        "notes": [
            ""
        ],
        "volume": "卷五十七",
        "no#": 12
    },
    {
        "title": "汾阴行",
        "author": "李峤",
        "biography": "",
        "paragraphs": [
            "君不见昔日西京全盛时，汾阴后土亲祭祠。",
            "斋宫宿寝设储供，撞钟鸣鼓树羽旗。汉家五叶才且雄，",
            "河东太守亲扫除，奉迎至尊导銮舆。五营夹道列容卫，",
            "金鼎发色正焜煌，灵祇炜烨摅景光。埋玉陈牲礼神毕，",
            "棹歌微吟彩鹢浮，箫鼓哀鸣白云秋。欢娱宴洽赐群后，",
            "自从天子向秦关，玉辇金车不复还。珠帘羽扇长寂寞，",
            "豪雄意气今何在，坛场宫馆尽蒿蓬。路逢故老长叹息，",
            "山川满目泪沾衣，富贵荣华能几时。不见只今汾水上，"
        ],
        "notes": [
            ""
        ],
        "volume": "卷五十七",
        "no#": 13
    }
]