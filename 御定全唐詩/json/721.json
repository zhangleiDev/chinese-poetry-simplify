[
    {
        "title": "赠唐山人",
        "author": "李洞",
        "biography": "",
        "paragraphs": [
            "垂须长似发，七十色如黳。醉眼青天小，吟情太华低。",
            "千年松绕屋，半夜雨连溪。邛蜀路无限，往来琴独携。"
        ],
        "notes": [
            ""
        ],
        "volume": "卷七百二十一",
        "no#": 1
    },
    {
        "title": "送云卿上人游安南",
        "author": "李洞",
        "biography": "",
        "paragraphs": [
            "春往海南边，秋闻半夜蝉。鲸吞洗钵水，犀触点灯船。",
            "岛屿分诸国，星河共一天。长安却回日，松偃旧房前。"
        ],
        "notes": [
            ""
        ],
        "volume": "卷七百二十一",
        "no#": 2
    },
    {
        "title": "郑补阙山居",
        "author": "李洞",
        "biography": "",
        "paragraphs": [
            "高节谏垣客，白云居静坊。马饥餐落叶，鹤病晒残阳。",
            "野雾昏朝烛，溪笺惹御香。相招倚蒲壁，论句夜何长。"
        ],
        "notes": [
            ""
        ],
        "volume": "卷七百二十一",
        "no#": 3
    },
    {
        "title": "送曹郎中南归，时南中用军",
        "author": "李洞",
        "biography": "",
        "paragraphs": [
            "桂水净和天，南归似谪仙。系绦轻象笏，买布接蛮船。",
            "海气蒸鼙软，江风激箭偏。罢郎吟乱里，帝远岂知贤。"
        ],
        "notes": [
            ""
        ],
        "volume": "卷七百二十一",
        "no#": 4
    },
    {
        "title": "锦江陪兵部郑侍郎话诗著棋",
        "author": "李洞",
        "biography": "",
        "paragraphs": [
            "落叶溅吟身，会棋云外人。海枯搜不尽，天定著长新。",
            "月上分题遍，钟残布子匀。忘餐二绝境，取意铸陶钧。"
        ],
        "notes": [
            ""
        ],
        "volume": "卷七百二十一",
        "no#": 5
    },
    {
        "title": "中秋月",
        "author": "李洞",
        "biography": "",
        "paragraphs": [
            "四十五秋宵，月分千里毫。冷沉中岳短，光溢太行高。",
            "不寐清人眼，移栖湿鹤毛。露华台上别，吟望十年劳。"
        ],
        "notes": [
            ""
        ],
        "volume": "卷七百二十一",
        "no#": 6
    },
    {
        "title": "送沈光赴福幕",
        "author": "李洞",
        "biography": "",
        "paragraphs": [
            "泉齐岭鸟飞，雨熟荔枝肥。南斗看应近，北人来恐稀。",
            "潮浮廉使宴，珠照岛僧归。幕下逢迁拜，何官著茜衣。"
        ],
        "notes": [
            ""
        ],
        "volume": "卷七百二十一",
        "no#": 7
    },
    {
        "title": "鄠郊山舍题赵处士林亭",
        "author": "李洞",
        "biography": "",
        "paragraphs": [
            "圭峰秋后叠，乱叶落寒墟。四五百竿竹，二三千卷书。",
            "云深猿拾栗，雨霁蚁缘蔬。只隔门前水，如同万里余。"
        ],
        "notes": [
            ""
        ],
        "volume": "卷七百二十一",
        "no#": 8
    },
    {
        "title": "赋得送贾岛谪长江",
        "author": "李洞",
        "biography": "",
        "paragraphs": [
            "敲驴吟雪月，谪出国西门。行傍长江影，愁深汨水魂。",
            "筇携过竹寺，琴典在花村。饥拾山松子，谁知贾傅孙。"
        ],
        "notes": [
            ""
        ],
        "volume": "卷七百二十一",
        "no#": 9
    },
    {
        "title": "河阳道中",
        "author": "李洞",
        "biography": "",
        "paragraphs": [
            "冲风仍蹑冻，提辔手频呵。得事应须早，愁人不在多。",
            "雪田平入塞，烟郭曲随河。翻忆江涛里，船中睡盖蓑。"
        ],
        "notes": [
            ""
        ],
        "volume": "卷七百二十一",
        "no#": 10
    },
    {
        "title": "送知己赴濮州",
        "author": "李洞",
        "biography": "",
        "paragraphs": [
            "中路行僧谒，邮亭话海涛。剑摇林狖落，旗闪岳禽高。",
            "苔长空州狱，花开梦省曹。濮阳流政化，一半布风骚。"
        ],
        "notes": [
            ""
        ],
        "volume": "卷七百二十一",
        "no#": 11
    },
    {
        "title": "送行脚僧",
        "author": "李洞",
        "biography": "",
        "paragraphs": [
            "瓶枕绕腰垂，出门何所之。毳衣沾雨重，棕笠看山欹。",
            "夜观入枯树，野眠逢断碑。邻房母泪下，相课别离词。"
        ],
        "notes": [
            ""
        ],
        "volume": "卷七百二十一",
        "no#": 12
    },
    {
        "title": "龙州送人赴举",
        "author": "李洞",
        "biography": "",
        "paragraphs": [
            "献策赴招携，行宫积翠西。挈囊秋卷重，转栈晚峰齐。",
            "踏月趋金阙，拂云看御题。飞鸣岂回顾，独鹤困江泥。"
        ],
        "notes": [
            ""
        ],
        "volume": "卷七百二十一",
        "no#": 13
    },
    {
        "title": "送安抚从兄夷偶中丞",
        "author": "李洞",
        "biography": "",
        "paragraphs": [
            "奉诏向军前，朱袍映雪鲜。河桥吹角冻，岳月卷旗圆。",
            "僧救焚经火，人修著钓船。六州安抚后，万户解衣眠。"
        ],
        "notes": [
            ""
        ],
        "volume": "卷七百二十一",
        "no#": 14
    },
    {
        "title": "送远上人",
        "author": "李洞",
        "biography": "",
        "paragraphs": [
            "海岳两无边，去来都偶然。齿因吟后冷，心向静中圆。",
            "虫网花间井，鸿鸣雨后天。叶书归旧寺，应附载钟船。"
        ],
        "notes": [
            ""
        ],
        "volume": "卷七百二十一",
        "no#": 15
    },
    {
        "title": "宿凤翔天柱寺穷易玄上人房",
        "author": "李洞",
        "biography": "",
        "paragraphs": [
            "天柱暮相逢，吟思天柱峰。墨研青露月，茶吸白云钟。",
            "卧语身粘藓，行禅顶拂松。探玄为一决，明日去临邛。"
        ],
        "notes": [
            ""
        ],
        "volume": "卷七百二十一",
        "no#": 16
    },
    {
        "title": "下第送张霞归觐江南",
        "author": "李洞",
        "biography": "",
        "paragraphs": [
            "此道背于时，携归一轴诗。树沈孤鸟远，风逆蹇驴迟。",
            "草入吟房坏，潮冲钓石移。恐伤欢觐意，半路摘愁髭。"
        ],
        "notes": [
            ""
        ],
        "volume": "卷七百二十一",
        "no#": 17
    },
    {
        "title": "送人之天台",
        "author": "李洞",
        "biography": "",
        "paragraphs": [
            "行李一枝藤，云边晓扣冰。丹经如不谬，白发亦何能。",
            "浅井仙人境，明珠海客灯。乃知真隐者，笑就汉廷征。"
        ],
        "notes": [
            ""
        ],
        "volume": "卷七百二十一",
        "no#": 18
    },
    {
        "title": "维摩畅林居",
        "author": "李洞",
        "biography": "",
        "paragraphs": [
            "诸方游几腊，五夏五峰销。越讲迎骑象，蕃斋忏射雕。",
            "冷筇和雪倚，朽栎带云烧。从此西林老，瞥然三万朝。"
        ],
        "notes": [
            ""
        ],
        "volume": "卷七百二十一",
        "no#": 19
    },
    {
        "title": "送张乔下第归宣州",
        "author": "李洞",
        "biography": "",
        "paragraphs": [
            "诗道世难通，归宁楚浪中。早程残岳月，夜泊隔淮钟。",
            "一镜随双鬓，全家老半峰。无成来往过，折尽谢亭松。"
        ],
        "notes": [
            ""
        ],
        "volume": "卷七百二十一",
        "no#": 20
    },
    {
        "title": "送卢郎中赴金州",
        "author": "李洞",
        "biography": "",
        "paragraphs": [
            "云明天岭高，刺郡辍仙曹。危栈窥猿顶，公庭扫鹤毛。",
            "出军青壁罅，话道白眉毫。远集歌谣客，州前泊几艘。"
        ],
        "notes": [
            ""
        ],
        "volume": "卷七百二十一",
        "no#": 21
    },
    {
        "title": "江干即事",
        "author": "李洞",
        "biography": "",
        "paragraphs": [
            "病卧四更后，愁闻报早衙。隔关沈水鸟，侵郭噪园鸦。",
            "吏瘦餐溪柏，身羸凭海槎。满朝吟五字，应不老烟霞。"
        ],
        "notes": [
            ""
        ],
        "volume": "卷七百二十一",
        "no#": 22
    },
    {
        "title": "寄贺郑常侍",
        "author": "李洞",
        "biography": "",
        "paragraphs": [
            "山亦怀恩地，高禽尽下飞。吏穿霞片望，僧扫月棱归。",
            "省拜墀烟近，林居玉漏微。曾令驻锡话，聊用慰攀依。"
        ],
        "notes": [
            ""
        ],
        "volume": "卷七百二十一",
        "no#": 23
    },
    {
        "title": "登楼",
        "author": "李洞",
        "biography": "",
        "paragraphs": [
            "川上值楼开，寒山四面来。竹吹人语远，峰碍鸟飞回。",
            "生死别离陌，朝昏云雨堆。谁知独立意，溅泪落莓苔。"
        ],
        "notes": [
            ""
        ],
        "volume": "卷七百二十一",
        "no#": 24
    },
    {
        "title": "赠禅友",
        "author": "李洞",
        "biography": "",
        "paragraphs": [
            "散花留内殿，宫女梦谈禅。树杪开楼锁，云中认岳莲。",
            "溪声过长耳，筇节出羸肩。飞句相招宿，多逢有月天。"
        ],
        "notes": [
            ""
        ],
        "volume": "卷七百二十一",
        "no#": 25
    },
    {
        "title": "早春友人访别南归",
        "author": "李洞",
        "biography": "",
        "paragraphs": [
            "南归来取别，穷巷坐青苔。一盏薄醨酒，数枝零落梅。",
            "潮生楚驿闭，星在越楼开。明日望君处，前临风月台。"
        ],
        "notes": [
            ""
        ],
        "volume": "卷七百二十一",
        "no#": 26
    },
    {
        "title": "题云际寺",
        "author": "李洞",
        "biography": "",
        "paragraphs": [
            "开门风雪顶，上彻困飞禽。猿戏青冥里，人行紫阁阴。",
            "腊泉冰下出，夜磬月中寻。尽欲居岩室，如何不住心。"
        ],
        "notes": [
            ""
        ],
        "volume": "卷七百二十一",
        "no#": 27
    },
    {
        "title": "山寺老僧",
        "author": "李洞",
        "biography": "",
        "paragraphs": [
            "云际众僧里，独攒眉似愁。护茶高夏腊，爱火老春秋。",
            "海浪南曾病，河冰北苦游。归来诸弟子，白遍后生头。"
        ],
        "notes": [
            ""
        ],
        "volume": "卷七百二十一",
        "no#": 28
    },
    {
        "title": "同僧宿道者院",
        "author": "李洞",
        "biography": "",
        "paragraphs": [
            "携文过水宿，拂席四廊尘。坠果敲楼瓦，高萤映鹤身。",
            "点灯吹叶火，谈佛悟山人。尽有栖霞志，好谋三教邻。"
        ],
        "notes": [
            ""
        ],
        "volume": "卷七百二十一",
        "no#": 29
    },
    {
        "title": "古柏",
        "author": "李洞",
        "biography": "",
        "paragraphs": [
            "手植知何代，年齐偃盖松。结根生别树，吹子落邻峰。",
            "古干经龙嗅，高烟过雁冲。可佳繁叶尽，声不碍秋钟。"
        ],
        "notes": [
            ""
        ],
        "volume": "卷七百二十一",
        "no#": 30
    },
    {
        "title": "赠王凤二山人",
        "author": "李洞",
        "biography": "",
        "paragraphs": [
            "山兄望鹤信，山弟听乌占。养药同开鼎，休棋各枕奁。",
            "相逢九江底，共到五峰尖。愿许为三友，羞将白发挦。"
        ],
        "notes": [
            ""
        ],
        "volume": "卷七百二十一",
        "no#": 31
    },
    {
        "title": "避地冬夜与二三禅侣吟集茅斋",
        "author": "李洞",
        "biography": "",
        "paragraphs": [
            "四海通禅客，搜吟会草亭。撚髭孤烛白，闭目众山青。",
            "松挂敲冰杖，垆温注月瓶。独愁悬旧旆，笏冷立残星。"
        ],
        "notes": [
            ""
        ],
        "volume": "卷七百二十一",
        "no#": 32
    },
    {
        "title": "赠道微禅师",
        "author": "李洞",
        "biography": "",
        "paragraphs": [
            "铜瓶涩泻水，出碛蹑莲层。猛虎降低鼠，盘雕望小蝇。",
            "通禅五天日，照祖几朝灯。短发归林白，何妨剃未能。"
        ],
        "notes": [
            ""
        ],
        "volume": "卷七百二十一",
        "no#": 33
    },
    {
        "title": "吊草堂禅师",
        "author": "李洞",
        "biography": "",
        "paragraphs": [
            "杖屦疑师在，房关四壁蛩。贮瓶经腊水，响塔隔山钟。",
            "乳鸽沿苔井，斋猿散雪峰。如何不见性，倚遍寺前松。"
        ],
        "notes": [
            ""
        ],
        "volume": "卷七百二十一",
        "no#": 34
    },
    {
        "title": "宿长安苏雍主簿厅",
        "author": "李洞",
        "biography": "",
        "paragraphs": [
            "县对数峰云，官清主簿贫。听更池上鹤，伴值岳阳人。",
            "井锁煎茶水，厅关捣药尘。往来多屣步，同舍即诸邻。"
        ],
        "notes": [
            ""
        ],
        "volume": "卷七百二十一",
        "no#": 35
    },
    {
        "title": "秋宿润州刘处士江亭",
        "author": "李洞",
        "biography": "",
        "paragraphs": [
            "北梦风吹断，江边处士亭。吟生万井月，见尽一天星。",
            "浪静鱼冲锁，窗高鹤听经。东西渺无际，世界半沧溟。"
        ],
        "notes": [
            ""
        ],
        "volume": "卷七百二十一",
        "no#": 36
    },
    {
        "title": "秋日曲江书事",
        "author": "李洞",
        "biography": "",
        "paragraphs": [
            "门摇枯苇影，落日共鸥归。园近鹿来熟，江寒人到稀。",
            "片云穿塔过，枯叶入城飞。翻怕宾鸿至，无才动礼闱。"
        ],
        "notes": [
            ""
        ],
        "volume": "卷七百二十一",
        "no#": 37
    },
    {
        "title": "秋宿经上人房",
        "author": "李洞",
        "biography": "",
        "paragraphs": [
            "江房无叶落，松影带山高。满寺中秋月，孤窗入夜涛。",
            "旧真悬石壁，衰发落铜刀。卧听晓耕者，与师知苦劳。"
        ],
        "notes": [
            ""
        ],
        "volume": "卷七百二十一",
        "no#": 38
    },
    {
        "title": "冬日题觉公牛头兰若",
        "author": "李洞",
        "biography": "",
        "paragraphs": [
            "天寒高木静，一磬隔川闻。鼎水看山汲，台香扫雪焚。",
            "鹤归惟认刹，僧步不离云。石室开禅后，轮珠谢圣君。"
        ],
        "notes": [
            ""
        ],
        "volume": "卷七百二十一",
        "no#": 39
    },
    {
        "title": "送皇甫校书自蜀下峡，归觐襄阳",
        "author": "李洞",
        "biography": "",
        "paragraphs": [
            "蜀道波不竭，巢乌出浪痕。松阴盖巫峡，雨色彻荆门。",
            "宿寺青山尽，归林彩服翻。苦吟怀冻馁，为吊浩然魂。"
        ],
        "notes": [
            ""
        ],
        "volume": "卷七百二十一",
        "no#": 40
    },
    {
        "title": "题西明寺攻文僧林复上人房",
        "author": "李洞",
        "biography": "",
        "paragraphs": [
            "谁寄湘南信，阴窗砚起津。烧痕碑入集，海角寺留真。",
            "楼憩长空鸟，钟惊半阙人。御沟圆月会，似在草堂身。"
        ],
        "notes": [
            ""
        ],
        "volume": "卷七百二十一",
        "no#": 41
    },
    {
        "title": "寄翠微无可上人",
        "author": "李洞",
        "biography": "",
        "paragraphs": [
            "远近众心归，居然占翠微。展经猿识字，听法虎知非。",
            "泉注城池梦，霞生侍卫衣。玄机不可学，何似总无机。"
        ],
        "notes": [
            ""
        ],
        "volume": "卷七百二十一",
        "no#": 42
    },
    {
        "title": "喜鸾公自蜀归",
        "author": "李洞",
        "biography": "",
        "paragraphs": [
            "禁院对生台，寻师到绿槐。寺高猿看讲，钟动鸟知斋。",
            "扫石月盈帚，滤泉花满筛。归来逢圣节，吟步上尧阶。"
        ],
        "notes": [
            ""
        ],
        "volume": "卷七百二十一",
        "no#": 43
    },
    {
        "title": "题新安国寺",
        "author": "李洞",
        "biography": "",
        "paragraphs": [
            "佛亦遇艰难，重兴叠废坛。偃松枝旧折，画竹粉新干。",
            "开讲宫娃听，抛生禁鸟餐。钟声入帝梦，天竺化长安。"
        ],
        "notes": [
            ""
        ],
        "volume": "卷七百二十一",
        "no#": 44
    },
    {
        "title": "蕃寇侵逼，南归道中",
        "author": "李洞",
        "biography": "",
        "paragraphs": [
            "云州三万骑，南走疾飞鹰。回碛星低雁，孤城月伴僧。",
            "敲关通汉节，倾府守河冰。无处论边事，归溪夜结罾。"
        ],
        "notes": [
            ""
        ],
        "volume": "卷七百二十一",
        "no#": 45
    },
    {
        "title": "送东宫贾正字之蜀",
        "author": "李洞",
        "biography": "",
        "paragraphs": [
            "南朝献晋史，东蜀瞰巴楼。长栈怀宫树，疏峰露剑州。",
            "半空飞雪化，一道白云流。若次江边邑，宗诗为遍搜。"
        ],
        "notes": [
            ""
        ],
        "volume": "卷七百二十一",
        "no#": 46
    },
    {
        "title": "吊侯圭常侍",
        "author": "李洞",
        "biography": "",
        "paragraphs": [
            "我重君能赋，君褒我解诗。三堂一拜遇，四海两心知。",
            "影挂僧挑烛，名传鹤拂碑。涪江吊孤冢，片月下峨嵋。"
        ],
        "notes": [
            ""
        ],
        "volume": "卷七百二十一",
        "no#": 47
    },
    {
        "title": "颜上人房",
        "author": "李洞",
        "biography": "",
        "paragraphs": [
            "御沟临岸行，远岫见云生。松下度三伏，磬中销五更。",
            "雨淋经阁白，日闪剃刀明。海畔终须去，烧灯老国清。"
        ],
        "notes": [
            ""
        ],
        "volume": "卷七百二十一",
        "no#": 48
    }
]