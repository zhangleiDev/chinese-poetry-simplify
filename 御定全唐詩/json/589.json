[
    {
        "title": "送张郎中赴睦州",
        "author": "李频",
        "biography": "",
        "paragraphs": [
            "青山复渌水，想入富春西。夹岸清猿去，中流白日低。",
            "美兼华省出，荣共故乡齐。贱子遥攀送，归心逐马蹄。"
        ],
        "notes": [
            ""
        ],
        "volume": "卷五百八十九",
        "no#": 1
    },
    {
        "title": "送鄂渚韦尚书赴镇",
        "author": "李频",
        "biography": "",
        "paragraphs": [
            "夏口本吴头，重城据上游。戈船转江汉，风月宿汀洲。",
            "执宪倾民望，衔恩赴主忧。谁知旧寮属，攀饯泪仍流。"
        ],
        "notes": [
            ""
        ],
        "volume": "卷五百八十九",
        "no#": 2
    },
    {
        "title": "送崔侍御书记赴山北座主尚书招辟",
        "author": "李频",
        "biography": "",
        "paragraphs": [
            "书记向丘门，旌幢夹谷尊。从来游幕意，此去并酬恩。",
            "雁叫嫌冰合，骢嘶喜雪繁。同为入室士，不觉别销魂。"
        ],
        "notes": [
            ""
        ],
        "volume": "卷五百八十九",
        "no#": 3
    },
    {
        "title": "入朝遇雪",
        "author": "李频",
        "biography": "",
        "paragraphs": [
            "霜鬓持霜简，朝天向雪天。玉阶初辨色，琼树乍相鲜。",
            "密翳空难曙，盈征瑞不愆。谁为洛阳客，是日更高眠。"
        ],
        "notes": [
            ""
        ],
        "volume": "卷五百八十九",
        "no#": 4
    },
    {
        "title": "勉力",
        "author": "李频",
        "biography": "",
        "paragraphs": [
            "日月不并照，升沈俱有时。自媒徒欲速，孤立却宜迟。",
            "尽力唯求己，公心任遇谁。人间不得意，半是鬓先衰。"
        ],
        "notes": [
            ""
        ],
        "volume": "卷五百八十九",
        "no#": 5
    },
    {
        "title": "郊居寄友人",
        "author": "李频",
        "biography": "",
        "paragraphs": [
            "林色树还曛，何时得见君。独居度永日，相去远浮云。",
            "故疾随秋至，离怀觉夜分。蛩声非自苦，偏是旅人闻。"
        ],
        "notes": [
            ""
        ],
        "volume": "卷五百八十九",
        "no#": 6
    },
    {
        "title": "送陆肱归吴兴",
        "author": "李频",
        "biography": "",
        "paragraphs": [
            "雪后江上去，风光故国新。清浑天气晓，绿动浪花春。",
            "劝酒提壶鸟，乘舟震泽人。谁知沧海月，取桂却来秦。"
        ],
        "notes": [
            ""
        ],
        "volume": "卷五百八十九",
        "no#": 7
    },
    {
        "title": "暮秋重过山僧院",
        "author": "李频",
        "biography": "",
        "paragraphs": [
            "却接良宵坐，明河几转流。安禅逢小暑，抱疾入高秋。",
            "静室闻玄理，深山可白头。朝朝献林果，亦欲学猕猴。"
        ],
        "notes": [
            ""
        ],
        "volume": "卷五百八十九",
        "no#": 8
    },
    {
        "title": "送新安少府",
        "author": "李频",
        "biography": "",
        "paragraphs": [
            "南浮虽六月，风水已秋凉。日乱看江树，身飞逐楚樯。",
            "后期谁可定，临别语空长。远宦须清苦，幽兰贵独芳。"
        ],
        "notes": [
            ""
        ],
        "volume": "卷五百八十九",
        "no#": 9
    },
    {
        "title": "送人归吴",
        "author": "李频",
        "biography": "",
        "paragraphs": [
            "何人不归去，君去是闲人。帝里求相识，山家即近邻。",
            "交情吾道可，离思柳条新。未饮青门酒，先如醉梦身。"
        ],
        "notes": [
            ""
        ],
        "volume": "卷五百八十九",
        "no#": 10
    },
    {
        "title": "送姚评事",
        "author": "李频",
        "biography": "",
        "paragraphs": [
            "儒服从戎去，须知胜事全。使君开幕日，天子偃戈年。",
            "风雨依嵩岭，桑麻接楚田。新诗随过客，旋满洛阳传。"
        ],
        "notes": [
            ""
        ],
        "volume": "卷五百八十九",
        "no#": 11
    },
    {
        "title": "题栖云寺立上人院",
        "author": "李频",
        "biography": "",
        "paragraphs": [
            "是法从生有，修持历劫尘。独居岩下室，长似定中身。",
            "树老风终夜，山寒雪见春。不知诸祖后，传印是何人。"
        ],
        "notes": [
            ""
        ],
        "volume": "卷五百八十九",
        "no#": 12
    },
    {
        "title": "黔中罢职过峡州题田使君北楼",
        "author": "李频",
        "biography": "",
        "paragraphs": [
            "巴中初去日，已遇使君留。及得寻东道，还陪上北楼。",
            "江冲巫峡出，樯过洛宫收。好是从戎罢，看山觉自由。"
        ],
        "notes": [
            ""
        ],
        "volume": "卷五百八十九",
        "no#": 13
    },
    {
        "title": "江上送从兄群玉校书东游",
        "author": "李频",
        "biography": "",
        "paragraphs": [
            "逍遥蓬阁吏，才子复诗流。坟籍因穷览，江湖却纵游。",
            "眠波听戍鼓，饭浦约鱼舟。处处迎高密，先应扫郡楼。"
        ],
        "notes": [
            ""
        ],
        "volume": "卷五百八十九",
        "no#": 14
    },
    {
        "title": "宛陵东峰亭与友人话别",
        "author": "李频",
        "biography": "",
        "paragraphs": [
            "坐举天涯目，停杯语日晡。修篁齐迥槛，列岫限平芜。",
            "乱水通三楚，归帆挂五湖。不知从此去，何处是前途。"
        ],
        "notes": [
            ""
        ],
        "volume": "卷五百八十九",
        "no#": 15
    },
    {
        "title": "华山寻隐者",
        "author": "李频",
        "biography": "",
        "paragraphs": [
            "自入华山居，关东相见疏。瓢中谁寄酒，叶上我留书。",
            "巢鸟寒栖尽，潭泉暮冻余。长闻得药力，此说又何如。"
        ],
        "notes": [
            ""
        ],
        "volume": "卷五百八十九",
        "no#": 16
    },
    {
        "title": "题荐福寺僧栖白上人院",
        "author": "李频",
        "biography": "",
        "paragraphs": [
            "空门有才子，得道亦吟诗。内殿频征入，孤峰久作期。",
            "高名何代比，密行几生持。长爱乔松院，清凉坐夏时。"
        ],
        "notes": [
            ""
        ],
        "volume": "卷五百八十九",
        "no#": 17
    },
    {
        "title": "游四明山刘樊二真人祠，题山下孙氏居",
        "author": "李频",
        "biography": "",
        "paragraphs": [
            "久在仙坛下，全家是地仙。池塘来乳洞，禾黍接芝田。",
            "起看青山足，还倾白酒眠。不知尘世事，双鬓逐流年。"
        ],
        "notes": [
            ""
        ],
        "volume": "卷五百八十九",
        "no#": 18
    },
    {
        "title": "和太学赵鸿博士归蔡中",
        "author": "李频",
        "biography": "",
        "paragraphs": [
            "得禄从高第，还乡见后生。田园休问主，词赋已垂名。",
            "扫壁前题出，开窗旧景清。遥知贤太守，致席日邀迎。"
        ],
        "notes": [
            ""
        ],
        "volume": "卷五百八十九",
        "no#": 19
    },
    {
        "title": "送寿昌曹明府",
        "author": "李频",
        "biography": "",
        "paragraphs": [
            "惠人须宰邑，为政贵通经。却用清琴理，犹嫌薄俗听。",
            "涨江晴渐渌，春峤烧还青。若宿严陵濑，谁当是客星。"
        ],
        "notes": [
            ""
        ],
        "volume": "卷五百八十九",
        "no#": 20
    },
    {
        "title": "哭贾岛",
        "author": "李频",
        "biography": "",
        "paragraphs": [
            "秦楼吟苦夜，南望只悲君。一宦终遐徼，千山隔旅坟。",
            "恨声流蜀魄，冤气入湘云。无限风骚句，时来日夜闻。"
        ],
        "notes": [
            ""
        ],
        "volume": "卷五百八十九",
        "no#": 21
    },
    {
        "title": "送薛能赴镇徐方",
        "author": "李频",
        "biography": "",
        "paragraphs": [
            "列土人间盛，彭门属九州。山河天设险，礼乐牧分忧。",
            "皎日为明信，清风占早秋。虽同郤縠举，郤縠不封侯。"
        ],
        "notes": [
            ""
        ],
        "volume": "卷五百八十九",
        "no#": 22
    },
    {
        "title": "送凤翔范书记",
        "author": "李频",
        "biography": "",
        "paragraphs": [
            "西京无暑气，夏景似清秋。天府来相辟，高人去自由。",
            "江山通蜀国，日月近神州。若共将军语，河兰地未收。"
        ],
        "notes": [
            ""
        ],
        "volume": "卷五百八十九",
        "no#": 23
    },
    {
        "title": "岐山逢陕下故人",
        "author": "李频",
        "biography": "",
        "paragraphs": [
            "三秦一会面，二陕久分携。共忆黄河北，相留白日西。",
            "寄来书少达，别后梦多迷。早晚期于此，看花听鸟啼。"
        ],
        "notes": [
            ""
        ],
        "volume": "卷五百八十九",
        "no#": 24
    },
    {
        "title": "送友人陆肱往太原",
        "author": "李频",
        "biography": "",
        "paragraphs": [
            "并州非故国，君去复寻谁。猃狁方为寇，嫖姚正用师。",
            "戍烟来自号，边雪下无时。更想经绵上，应逢禁火期。"
        ],
        "notes": [
            ""
        ],
        "volume": "卷五百八十九",
        "no#": 25
    },
    {
        "title": "赠李将军",
        "author": "李频",
        "biography": "",
        "paragraphs": [
            "吾宗偏好武，汉代将家流。走马辞中禁，屯军向渭州。",
            "天心待破虏，阵面许封侯。却得河源水，方应洗国仇。"
        ],
        "notes": [
            ""
        ],
        "volume": "卷五百八十九",
        "no#": 26
    },
    {
        "title": "送友人喻坦之归睦州",
        "author": "李频",
        "biography": "",
        "paragraphs": [
            "归心常共知，归路不相随。彼此无依倚，东西又别离。",
            "山花含雨湿，江树近潮欹。莫恋渔樵兴，生涯各有为。"
        ],
        "notes": [
            ""
        ],
        "volume": "卷五百八十九",
        "no#": 27
    },
    {
        "title": "寻华阳隐者",
        "author": "李频",
        "biography": "",
        "paragraphs": [
            "闲却白云居，行踪出去初。窗中聊取笔，架上独留书。",
            "日背林光冷，潭澄岳影虚。长闻得药力，此说复何如。"
        ],
        "notes": [
            ""
        ],
        "volume": "卷五百八十九",
        "no#": 28
    },
    {
        "title": "长安即事",
        "author": "李频",
        "biography": "",
        "paragraphs": [
            "岂得有书名，徒为老帝京。关中秋气早，雨后夜凉生。",
            "沧海身终泛，青门梦已行。秦人纵相识，多少别离情。"
        ],
        "notes": [
            ""
        ],
        "volume": "卷五百八十九",
        "no#": 29
    },
    {
        "title": "送友人游塞北",
        "author": "李频",
        "biography": "",
        "paragraphs": [
            "朔野正秋风，前程见碛鸿。日西身独远，山转路无穷。",
            "树隔高关断，沙连大漠空。君看河外将，早晚拟平戎。"
        ],
        "notes": [
            ""
        ],
        "volume": "卷五百八十九",
        "no#": 30
    },
    {
        "title": "陕府上姚中丞",
        "author": "李频",
        "biography": "",
        "paragraphs": [
            "关东领藩镇，阙下授旌旄。觅句秋吟苦，酬恩夜坐劳。",
            "天开吹角出，木落上楼高。闲话钱塘郡，半年听海潮。"
        ],
        "notes": [
            ""
        ],
        "volume": "卷五百八十九",
        "no#": 31
    },
    {
        "title": "送供奉喻炼师归天目山",
        "author": "李频",
        "biography": "",
        "paragraphs": [
            "承恩虽内殿，得道本深山。举世相看老，孤峰独自还。",
            "溪来青壁里，路在白云间。绝顶无人住，双峰是旧关。"
        ],
        "notes": [
            ""
        ],
        "volume": "卷五百八十九",
        "no#": 32
    },
    {
        "title": "之任建安渌溪亭偶作二首",
        "author": "李频",
        "biography": "",
        "paragraphs": [
            "入境当春务，农蚕事正殷。逢溪难饮马，度岭更劳人。",
            "想取烝黎泰，无过赋敛均。不知成政后，谁是得为邻。",
            "维舟绿溪岸，绕郡白云峰。将幕连山起，人家向水重。",
            "短才无独见，长策未相逢。所幸分尧理，烝民悉可封。"
        ],
        "notes": [
            ""
        ],
        "volume": "卷五百八十九",
        "no#": 33
    },
    {
        "title": "送侯郎中任新定二首",
        "author": "李频",
        "biography": "",
        "paragraphs": [
            "为郎非白头，作牧授沧洲。江界乘潮入，山川值胜游。",
            "暑气随转扇，凉月傍开楼。便欲归田里，抛官逐隐侯。",
            "罢郎东出守，半路得浮舟。大旆行当夏，桐江到未秋。",
            "云闲分岛寺，涛静见沙鸥。谁伴临清景，吟诗上郡楼。"
        ],
        "notes": [
            ""
        ],
        "volume": "卷五百八十九",
        "no#": 34
    },
    {
        "title": "送太学吴康仁及第南归",
        "author": "李频",
        "biography": "",
        "paragraphs": [
            "因为太学选，志业彻春闱。首领诸生出，先登上第归。",
            "一荣犹未已，具庆且应稀。纵马行青草，临岐脱白衣。",
            "家遥楚国寄，帆对汉山飞。知己盈华省，看君再发机。"
        ],
        "notes": [
            ""
        ],
        "volume": "卷五百八十九",
        "no#": 35
    },
    {
        "title": "陕州题河上亭",
        "author": "李频",
        "biography": "",
        "paragraphs": [
            "岸拥洪流急，亭开清兴长。当轩河草晚，入坐水风凉。",
            "独鸟惊来客，孤云触去樯。秋声和远雨，暮色带微阳。",
            "浪静澄窗影，沙明发簟光。逍遥每尽日，谁识爱沧浪。"
        ],
        "notes": [
            ""
        ],
        "volume": "卷五百八十九",
        "no#": 36
    },
    {
        "title": "留题姚氏山斋",
        "author": "李频",
        "biography": "",
        "paragraphs": [
            "未厌栖林趣，犹怀济世才。闲眠知道在，高步会时来。",
            "露滴从添砚，蝉吟便送杯。乱书离缥帙，迸笋出苔莓。",
            "异果因僧摘，幽窗为燕开。春游何处尽，欲别几迟回。"
        ],
        "notes": [
            ""
        ],
        "volume": "卷五百八十九",
        "no#": 37
    },
    {
        "title": "长安书怀投知己",
        "author": "李频",
        "biography": "",
        "paragraphs": [
            "所学近雕虫，知难谒至公。徒随众人后，拟老一生中。",
            "间岁家书到，经荒世业空。心悬沧海断，梦与白云通。",
            "玉漏声连北，银河气极东。关门迢递月，禁苑寂寥鸿。",
            "地广身难束，时平道独穷。萧条苔长雨，淅沥叶危风。",
            "久愧干朝客，多惭别钓翁。因依非不忝，延荐况曾蒙。",
            "与善应无替，垂恩本有终。霜天摇落日，莫使逐孤蓬。"
        ],
        "notes": [
            ""
        ],
        "volume": "卷五百八十九",
        "no#": 38
    },
    {
        "title": "送姚侍御充渭北掌书记",
        "author": "李频",
        "biography": "",
        "paragraphs": [
            "北境烽烟急，南山战伐频。抚绥初易帅，参画尽须人。",
            "书记才偏称，朝廷意更亲。绣衣行李日，绮陌别离尘。",
            "报国将临虏，之藩不离秦。豸冠严在首，雄笔健随身。",
            "饮马河声暮，休兵塞色春。败亡仍暴骨，冤哭可伤神。",
            "上策何当用，边情此是真。雕阴曾久客，拜送欲沾巾。"
        ],
        "notes": [
            ""
        ],
        "volume": "卷五百八十九",
        "no#": 39
    },
    {
        "title": "长安书情投知己",
        "author": "李频",
        "biography": "",
        "paragraphs": [
            "陕服因诗句，从容已半年。一从归阙下，罕得到门前。",
            "每候朝轩出，常看列宿悬。重投期见奖，数首果蒙传。",
            "转觉功宜倍，兼令住更坚。都忘春暂醉，少省夜曾眠。",
            "烦暑灯谁读，孤云业自专。精华搜未竭，骚雅琢须全。",
            "此事勤虽过，他谋拙莫先。槐街劳白日，桂路在青天。",
            "取第殊无序，还乡可有缘。旅情长越鸟，秋思几秦蝉。",
            "月色千楼满，砧声万井连。江山阻迢递，时节暗推迁。",
            "道即穷通守，才应始末怜。书绅相戒语，藏箧赠行篇。",
            "致主当齐圣，为郎本是仙。人心期际会，凤翼许迁延。",
            "毕竟良图在，何妨逸性便。幽斋中寝觉，珍木正阴圆。",
            "隐几闲瞻夜，临云兴渺然。五陵供丽景，六义动花笺。",
            "倘与潜生翼，宁非助化权。免教垂素发，归种海隅田。"
        ],
        "notes": [
            ""
        ],
        "volume": "卷五百八十九",
        "no#": 40
    },
    {
        "title": "府试丹浦非乐战",
        "author": "李频",
        "biography": "",
        "paragraphs": [
            "自古为君道，垂衣致理难。怀仁须去杀，用武即胜残。",
            "毒帜诛方及，兵临衅可观。居来彭蠡固，战罢洞庭宽。",
            "雪国知天远，霜林是血丹。吾皇则尧典，薄伐至桑干。"
        ],
        "notes": [
            ""
        ],
        "volume": "卷五百八十九",
        "no#": 41
    },
    {
        "title": "府试风雨闻鸡",
        "author": "李频",
        "biography": "",
        "paragraphs": [
            "不为风雨变，鸡德一何贞。在暗长先觉，临晨即自鸣。",
            "阴霾方见信，顷刻讵移声。向晦如相警，知时似独清。",
            "萧萧和断漏，喔喔报重城。欲识诗人兴，中含君子情。"
        ],
        "notes": [
            ""
        ],
        "volume": "卷五百八十九",
        "no#": 42
    },
    {
        "title": "府试观兰亭图",
        "author": "李频",
        "biography": "",
        "paragraphs": [
            "往会人何处，遗踪事可观。林亭今日在，草木古春残。",
            "笔想吟中驻，杯疑饮后干。向青穿峻岭，当白认回湍。",
            "月影窗间夜，湖光枕上寒。不知诗酒客，谁更慕前欢。"
        ],
        "notes": [
            ""
        ],
        "volume": "卷五百八十九",
        "no#": 43
    },
    {
        "title": "府试老人星见",
        "author": "李频",
        "biography": "",
        "paragraphs": [
            "良宵出户庭，极目向青冥。海内逢康日，天边见寿星。",
            "临空遥的的，竟晓独荧荧。春后先依景，秋来忽近丁。",
            "垂休临有道，作瑞掩前经。岂比周王梦，徒言得九龄。"
        ],
        "notes": [
            ""
        ],
        "volume": "卷五百八十九",
        "no#": 44
    },
    {
        "title": "省试振鹭",
        "author": "李频",
        "biography": "",
        "paragraphs": [
            "有鸟生江浦，霜华作羽翰。君臣将比洁，朝野共相欢。",
            "月影林梢下，冰光水际残。翻飞时共乐，饮啄道皆安。",
            "迥翥宜高咏，群栖入静看。由来鸳鹭侣，济济列千官。"
        ],
        "notes": [
            ""
        ],
        "volume": "卷五百八十九",
        "no#": 45
    },
    {
        "title": "寄辛明府",
        "author": "李频",
        "biography": "",
        "paragraphs": [
            "何处无苛政，东南有子男。细将朝客说，须是邑人谙。",
            "别业空经稔，归田独未甘。目凝烟积树，心贮月明潭。",
            "晓鼓愁方乱，春山睡正酣。不任啼鸟思，乡社欲桑蚕。"
        ],
        "notes": [
            ""
        ],
        "volume": "卷五百八十九",
        "no#": 46
    },
    {
        "title": "苑中题友人林亭",
        "author": "李频",
        "biography": "",
        "paragraphs": [
            "井邑藏岩穴，幽栖趣若何。春篁抽笋密，夏鸟杂雏多。",
            "坐有清风至，林无暑气过。乱书还就叶，真饮不听歌。",
            "片影明红藓，斜阴映绿萝。雄文终可惜，莫更弃高科。"
        ],
        "notes": [
            ""
        ],
        "volume": "卷五百八十九",
        "no#": 47
    },
    {
        "title": "投京兆府试官任文学先辈",
        "author": "李频",
        "biography": "",
        "paragraphs": [
            "高兴每论诗，非才独见推。应当明试日，不比暗投时。",
            "出口人皆信，操心自可知。孤单虽有托，际会别无期。",
            "取舍知由己，穷通断在兹。贱身何足数，公道自难欺。",
            "泽国违甘旨，渔舟积梦思。长安未归去，为倚鉴妍媸。"
        ],
        "notes": [
            ""
        ],
        "volume": "卷五百八十九",
        "no#": 48
    },
    {
        "title": "宋少府东溪泛舟",
        "author": "李频",
        "biography": "",
        "paragraphs": [
            "登岸还入舟，水禽惊笑语。晚叶低众色，湿云带繁暑。",
            "落日乘醉归，溪流复几许。"
        ],
        "notes": [
            ""
        ],
        "volume": "卷五百八十九",
        "no#": 49
    },
    {
        "title": "闻北虏入灵州二首",
        "author": "李频",
        "biography": "",
        "paragraphs": [
            "河冰一夜合，虏骑入灵州。岁岁征兵去，难防塞草秋。",
            "见说灵州战，沙中血未干。将军日告急，走马向长安。"
        ],
        "notes": [
            ""
        ],
        "volume": "卷五百八十九",
        "no#": 50
    },
    {
        "title": "送友人下第归感怀",
        "author": "李频",
        "biography": "",
        "paragraphs": [
            "帝里春无意，归山对物华。即应来日去，九陌踏槐花。"
        ],
        "notes": [
            ""
        ],
        "volume": "卷五百八十九",
        "no#": 51
    },
    {
        "title": "赠桂林友人",
        "author": "李频",
        "biography": "",
        "paragraphs": [
            "君家桂林住，日伐桂枝炊。何事东堂树，年年待一枝。"
        ],
        "notes": [
            ""
        ],
        "volume": "卷五百八十九",
        "no#": 52
    },
    {
        "title": "长安感怀",
        "author": "李频",
        "biography": "",
        "paragraphs": [
            "一第知何日，全家待此身。空将灞陵酒，酌送向东人。"
        ],
        "notes": [
            ""
        ],
        "volume": "卷五百八十九",
        "no#": 53
    },
    {
        "title": "题长孙桐树",
        "author": "李频",
        "biography": "",
        "paragraphs": [
            "一去龙门侧，千年凤影移。空余剪圭处，无复在孙枝。"
        ],
        "notes": [
            ""
        ],
        "volume": "卷五百八十九",
        "no#": 54
    },
    {
        "title": "渡汉江",
        "author": "李频",
        "biography": "",
        "paragraphs": [
            "岭外音书绝，经年复历春。近乡情更怯，不敢问来人。"
        ],
        "notes": [
            ""
        ],
        "volume": "卷五百八十九",
        "no#": 55
    },
    {
        "title": "嵩山夜还",
        "author": "李频",
        "biography": "",
        "paragraphs": [
            "家住东皋去，好采旧山薇。自省游泉石，何曾不夜归。"
        ],
        "notes": [
            ""
        ],
        "volume": "卷五百八十九",
        "no#": 56
    },
    {
        "title": "暮秋宿清源上人院",
        "author": "李频",
        "biography": "",
        "paragraphs": [
            "野客愁来日，山房木落中。微风生夜半，积雨向秋终。",
            "证道方离法，安禅不住空。迷途将觉路，语默见西东。"
        ],
        "notes": [
            ""
        ],
        "volume": "卷五百八十九",
        "no#": 57
    },
    {
        "title": "秋夜宿重本上人院",
        "author": "李频",
        "biography": "",
        "paragraphs": [
            "却忆凉堂坐，明河几度流。安禅逢小暑，抱疾入高秋。",
            "水国曾重讲，云林半旧游。此来看月落，还似道相求。"
        ],
        "notes": [
            ""
        ],
        "volume": "卷五百八十九",
        "no#": 58
    },
    {
        "title": "赠立规上人",
        "author": "李频",
        "biography": "",
        "paragraphs": [
            "竹向空斋合，无僧在四邻。去云离坐石，斜月到禅身。",
            "树老风终夜，山寒雪见春。不知诸祖后，传印是何人。"
        ],
        "notes": [
            ""
        ],
        "volume": "卷五百八十九",
        "no#": 59
    },
    {
        "title": "苏州寒食日送人归觐",
        "author": "李频",
        "biography": "",
        "paragraphs": [
            "江城寒食下，花木惨离魂。几宿投山寺，孤帆过海门。",
            "□声泼火雨，柳色禁烟村。定看堂高后，斑衣灭泪痕。"
        ],
        "notes": [
            ""
        ],
        "volume": "卷五百八十九",
        "no#": 60
    },
    {
        "title": "即席送许□之曹南省兄",
        "author": "李频",
        "biography": "",
        "paragraphs": [
            "梅烂荷圆六月天，归帆高背虎丘烟。到时自见成行雁，",
            "待看春榜来江外，名占蓬莱第几仙。"
        ],
        "notes": [
            ""
        ],
        "volume": "卷五百八十九",
        "no#": 61
    },
    {
        "title": "送罗著作两浙按狱",
        "author": "李频",
        "biography": "",
        "paragraphs": [
            "使印星车适旧游，陶潜今日在瀛洲。科条尽晓三千罪，",
            "归来重过姑苏郡，莫忘题名在虎丘。"
        ],
        "notes": [
            ""
        ],
        "volume": "卷五百八十九",
        "no#": 62
    },
    {
        "title": "下第后屏居书怀寄张侍御",
        "author": "李频",
        "biography": "",
        "paragraphs": [
            "刖足岂一生，良工隔千里。故山彭泽上，归梦向汾水。",
            "低催神气尽，僮仆心亦耻。未达谁不知，达者多忘此。",
            "行年忽已壮，去老年更几。功名如不彰，身殁岂为鬼。",
            "才看芳草歇，即叹凉风起。骢马未来朝，嘶声尚在耳。"
        ],
        "notes": [
            ""
        ],
        "volume": "卷五百八十九",
        "no#": 63
    },
    {
        "title": "答韩中丞容不饮酒",
        "author": "李频",
        "biography": "",
        "paragraphs": [
            "老大成名仍足病，强听丝竹亦无欢。",
            "高情太守容闲坐，借与青山尽日看。"
        ],
        "notes": [
            ""
        ],
        "volume": "卷五百八十九",
        "no#": 64
    },
    {
        "title": "句",
        "author": "李频",
        "biography": "",
        "paragraphs": [
            "只将五字句，用破一生心。",
            "楚里八千里，盘盘此都会。巍峨数里城，远水相映带。"
        ],
        "notes": [
            ""
        ],
        "volume": "卷五百八十九",
        "no#": 65
    }
]