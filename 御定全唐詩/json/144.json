[
    {
        "title": "送陆擢",
        "author": "常建",
        "biography": "",
        "paragraphs": [
            "圣代多才俊，陆生何考盘。南山高松树，不合空摧残。",
            "九月湖上别，北风秋雨寒。殷勤叹孤凤，早食金琅玕。"
        ],
        "notes": [
            ""
        ],
        "volume": "卷一百四十四",
        "no#": 1
    },
    {
        "title": "送李十一尉临溪",
        "author": "常建",
        "biography": "",
        "paragraphs": [
            "泠泠花下琴，君唱渡江吟。天际一帆影，预悬离别心。",
            "以言神仙尉，因致瑶华音。回轸抚商调，越溪澄碧林。"
        ],
        "notes": [
            ""
        ],
        "volume": "卷一百四十四",
        "no#": 2
    },
    {
        "title": "江上琴兴",
        "author": "常建",
        "biography": "",
        "paragraphs": [
            "江上调玉琴，一弦清一心。泠泠七弦遍，万木澄幽阴。",
            "能使江月白，又令江水深。始知梧桐枝，可以徽黄金。"
        ],
        "notes": [
            ""
        ],
        "volume": "卷一百四十四",
        "no#": 3
    },
    {
        "title": "湖中晚霁",
        "author": "常建",
        "biography": "",
        "paragraphs": [
            "湖广舟自轻，江天欲澄霁。是时清楚望，气色犹霾曀。",
            "踟蹰金霞白，波上日初丽。烟虹落镜中，树木生天际。",
            "杳杳涯欲辨，蒙蒙云复闭。言乘星汉明，又睹寰瀛势。",
            "微兴从此惬，悠然不知岁。试歌沧浪清，遂觉乾坤细。",
            "岂念客衣薄，将期永投袂。迟回渔父间，一雁声嘹唳。"
        ],
        "notes": [
            ""
        ],
        "volume": "卷一百四十四",
        "no#": 4
    },
    {
        "title": "宿王昌龄隐居",
        "author": "常建",
        "biography": "",
        "paragraphs": [
            "清溪深不测，隐处唯孤云。松际露微月，清光犹为君。",
            "茅亭宿花影，药院滋苔纹。余亦谢时去，西山鸾鹤群。"
        ],
        "notes": [
            ""
        ],
        "volume": "卷一百四十四",
        "no#": 5
    },
    {
        "title": "送楚十少府",
        "author": "常建",
        "biography": "",
        "paragraphs": [
            "微风吹霜气，寒影明前除。落日未能别，萧萧林木虚。",
            "愁烟闭千里，仙尉其何如。因送别鹤操，赠之双鲤鱼。",
            "鲤鱼在金盘，别鹤哀有余。心事则如此，请君开素书。"
        ],
        "notes": [
            ""
        ],
        "volume": "卷一百四十四",
        "no#": 6
    },
    {
        "title": "张山人弹琴",
        "author": "常建",
        "biography": "",
        "paragraphs": [
            "君去芳草绿，西峰弹玉琴。岂惟丘中赏，兼得清烦襟。",
            "朝从山口还，出岭闻清音。了然云霞气，照见天地心。",
            "玄鹤下澄空，翩翩舞松林。改弦扣商声，又听飞龙吟。",
            "稍觉此身妄，渐知仙事深。其将炼金鼎，永矣投吾簪。"
        ],
        "notes": [
            ""
        ],
        "volume": "卷一百四十四",
        "no#": 7
    },
    {
        "title": "白湖寺后溪宿云门",
        "author": "常建",
        "biography": "",
        "paragraphs": [
            "落日山水清，乱流鸣淙淙。旧蒲雨抽节，新花水对窗。",
            "溪中日已没，归鸟多为双。杉松引直路，出谷临前湖。",
            "洲渚晚色静，又观花与蒲。入溪复登岭，草浅寒流速。",
            "圆月明高峰，春山因独宿。松阴澄初夜，曙色分远目。",
            "日出城南隅，青青媚川陆。乱花覆东郭，碧气销长林。",
            "四郊一清影，千里归寸心。前瞻王程促，却恋云门深。",
            "毕景有余兴，到家弹玉琴。"
        ],
        "notes": [
            ""
        ],
        "volume": "卷一百四十四",
        "no#": 8
    },
    {
        "title": "闲斋卧病行药至山馆稍次湖亭二首",
        "author": "常建",
        "biography": "",
        "paragraphs": [
            "旬时结阴霖，帘外初白日。斋沐清病容，心魂畏虚室。",
            "闲梅照前户，明镜悲旧质。同袍四五人，何不来问疾。",
            "行药至石壁，东风变萌芽。主人门外绿，小隐湖中花。",
            "时物堪独往，春帆宜别家。辞君向沧海，烂熳从天涯。"
        ],
        "notes": [
            ""
        ],
        "volume": "卷一百四十四",
        "no#": 9
    },
    {
        "title": "塞上曲",
        "author": "常建",
        "biography": "",
        "paragraphs": [
            "翩翩云中使，来问太原卒。百战苦不归，刀头怨明月。",
            "塞云随阵落，寒日傍城没。城下有寡妻，哀哀哭枯骨。"
        ],
        "notes": [
            ""
        ],
        "volume": "卷一百四十四",
        "no#": 10
    },
    {
        "title": "仙谷遇毛女意知是秦宫人",
        "author": "常建",
        "biography": "",
        "paragraphs": [
            "溪口水石浅，泠泠明药丛。入溪双峰峻，松栝疏幽风。",
            "垂岭枝袅袅，翳泉花蒙蒙。夤缘斋人目，路尽心弥通。",
            "磐石横阳崖，前流殊未穷。回潭清云影，弥漫长天空。",
            "水边一神女，千岁为玉童。羽毛经汉代，珠翠逃秦宫。",
            "目觌神已寓，鹤飞言未终。祈君青云秘，愿谒黄仙翁。",
            "尝以耕玉田，龙鸣西顶中。金梯与天接，几日来相逢。"
        ],
        "notes": [
            ""
        ],
        "volume": "卷一百四十四",
        "no#": 11
    },
    {
        "title": "梦太白西峰",
        "author": "常建",
        "biography": "",
        "paragraphs": [
            "梦寐升九崖，杳霭逢元君。遗我太白峰，寥寥辞垢氛。",
            "结宇在星汉，宴林闭氤氲。簷楹覆余翠，巾舄生片云。",
            "时往溪水间，孤亭昼仍曛。松峰引天影，石濑清霞文。",
            "恬目缓舟趣，霁心投鸟群。春风又摇棹，潭岛花纷纷。"
        ],
        "notes": [
            ""
        ],
        "volume": "卷一百四十四",
        "no#": 12
    },
    {
        "title": "鄂渚招王昌龄张偾",
        "author": "常建",
        "biography": "",
        "paragraphs": [
            "刈芦旷野中，沙土飞黄云。天晦无精光，茫茫悲远君。",
            "楚山隔湘水，湖畔落日曛。春雁又北飞，音书固难闻。",
            "谪居未为叹，谗枉何由分。午日逐蛟龙，宜为吊冤文。",
            "翻覆古共然，名宦安足云。贫士任枯槁，捕鱼清江𣸣。",
            "有时荷锄犁，旷野自耕耘。不然春山隐，溪涧花氤氲。",
            "山鹿自有场，贤达亦顾群。二贤归去来，世上徒纷纷。"
        ],
        "notes": [
            ""
        ],
        "volume": "卷一百四十四",
        "no#": 13
    },
    {
        "title": "春词二首",
        "author": "常建",
        "biography": "",
        "paragraphs": [
            "菀菀黄柳丝，蒙蒙杂花垂。日高红妆卧，倚对春光迟。",
            "宁知傍淇水，騕褭黄金羁。",
            "翳翳陌上桑，南枝交北堂。美人金梯出，素手自提筐。",
            "非但畏蚕饥，盈盈娇路傍。"
        ],
        "notes": [
            ""
        ],
        "volume": "卷一百四十四",
        "no#": 14
    },
    {
        "title": "晦日马镫曲稍次中流作",
        "author": "常建",
        "biography": "",
        "paragraphs": [
            "夜寒宿芦苇，晓色明西林。初日在川上，便澄游子心。",
            "秦天无纤翳，郊野浮春阴。波静随钓鱼，舟小绿水深。",
            "出浦见千里，旷然谐远寻。扣船应渔父，因唱沧浪吟。"
        ],
        "notes": [
            ""
        ],
        "volume": "卷一百四十四",
        "no#": 15
    },
    {
        "title": "古意",
        "author": "常建",
        "biography": "",
        "paragraphs": [
            "牧马古道傍，道傍多古墓。萧条愁杀人，蝉鸣白杨树。",
            "回头望京邑，合遝生尘雾。富贵安可常，归来保贞素。"
        ],
        "notes": [
            ""
        ],
        "volume": "卷一百四十四",
        "no#": 16
    },
    {
        "title": "宿五度溪仙人得道处",
        "author": "常建",
        "biography": "",
        "paragraphs": [
            "五度溪上花，生根依两崖。二月寻片云，愿宿秦人家。",
            "上见悬崖崩，下见白水湍。仙人弹棋处，石上青萝盘。",
            "无处求玉童，翳翳唯林峦。前溪遇新月，聊取玉琴弹。"
        ],
        "notes": [
            ""
        ],
        "volume": "卷一百四十四",
        "no#": 17
    },
    {
        "title": "西山",
        "author": "常建",
        "biography": "",
        "paragraphs": [
            "一身为轻舟，落日西山际。常随去帆影，远接长天势。",
            "物象归余清，林峦分夕丽。亭亭碧流暗，日入孤霞继。",
            "渚日远阴映，湖云尚明霁。林昏楚色来，岸远荆门闭。",
            "至夜转清迥，萧萧北风厉。沙边雁鹭泊，宿处蒹葭蔽。",
            "圆月逗前浦，孤琴又摇曳。泠然夜遂深，白露沾人袂。"
        ],
        "notes": [
            ""
        ],
        "volume": "卷一百四十四",
        "no#": 18
    },
    {
        "title": "春词",
        "author": "常建",
        "biography": "",
        "paragraphs": [
            "阶下草犹短，墙头梨花白。织女高楼上，停梭顾行客。",
            "问君在何所，青鸟舒锦翮。"
        ],
        "notes": [
            ""
        ],
        "volume": "卷一百四十四",
        "no#": 19
    },
    {
        "title": "赠三侍御",
        "author": "常建",
        "biography": "",
        "paragraphs": [
            "高山临大泽，正月芦花干。阳色熏两崖，不改青松寒。",
            "士贤守孤贞，古来皆共难。明君错甚才，台上飞三鸾。",
            "操与霜雪明，量与江海宽。束身视天涯，安能穷波澜。",
            "孤鹤在枳棘，一枝非所安。逸翮望绝霄，见欲凌云端。",
            "层台何其高，山石流洪湍。固知非天池，鸣跃同所欢。",
            "谁念独枯槁，四十长江干。责躬贵知己，效拙从一官。",
            "折翮悲高风，苦饥候朝餐。湖月映大海，天空何漫漫。",
            "托身未知所，谋道庶不刊。吟彼乔木诗，一夕常三叹。"
        ],
        "notes": [
            ""
        ],
        "volume": "卷一百四十四",
        "no#": 20
    },
    {
        "title": "第三峰",
        "author": "常建",
        "biography": "",
        "paragraphs": [
            "西山第三顶，茅宇依双松。杳杳欲至天，云梯升几重。",
            "莹魄澄玉虚，以求鸾鹤踪。逶迤非天人，执节乘赤龙。",
            "旁映白日光，缥缈轻霞容。孤辉上烟雾，余影明心胸。",
            "愿与黄麒麟，欲飞而莫从。因寂清万象，轻云自中峰。",
            "山暝学栖鸟，月来随暗蛩。寻空静余响，袅袅云溪钟。"
        ],
        "notes": [
            ""
        ],
        "volume": "卷一百四十四",
        "no#": 21
    },
    {
        "title": "古兴",
        "author": "常建",
        "biography": "",
        "paragraphs": [
            "汉上逢老翁，江口为僵尸。白发沾黄泥，遗骸集乌鸱。",
            "机巧自此忘，精魄今何之。风吹钓竿折，鱼跃安能施。",
            "白水明汀洲，菰蒲冒深陂。唯留扁舟影，系在长江湄。",
            "突兀枯松枝，悠扬女萝丝。托身难凭依，生死焉相知。",
            "遍观今时人，举世皆尔为。将军死重围，汉卒犹争驰。",
            "百马同一衔，万轮同一规。名与身孰亲，君子宜固思。"
        ],
        "notes": [
            ""
        ],
        "volume": "卷一百四十四",
        "no#": 22
    },
    {
        "title": "高楼夜弹筝",
        "author": "常建",
        "biography": "",
        "paragraphs": [
            "高楼百余尺，直上江水准。明月照人苦，开帘弹玉筝。",
            "山高猿狖急，天静鸿雁鸣。曲度犹未终，东峰霞半生。"
        ],
        "notes": [
            ""
        ],
        "volume": "卷一百四十四",
        "no#": 23
    },
    {
        "title": "客有自燕而归哀其老而赠之",
        "author": "常建",
        "biography": "",
        "paragraphs": [
            "羸马朝自燕，一身为二连。忆亲拜孤冢，移葬双陵前。",
            "幽愿从此毕，剑心因获全。孟冬寒气盛，抚辔告言旋。",
            "碣石海北门，余寇惟朝鲜。离离一寒骑，袅袅驰白天。",
            "生别皆自取，况为士卒先。寸心渔阳兴，落日旌竿悬。"
        ],
        "notes": [
            ""
        ],
        "volume": "卷一百四十四",
        "no#": 24
    },
    {
        "title": "白龙窟泛舟寄天台学道者",
        "author": "常建",
        "biography": "",
        "paragraphs": [
            "夕映翠山深，余晖在龙窟。扁舟沧浪意，澹澹花影没。",
            "西浮入天色，南望对云阙。因忆莓苔峰，初阳濯玄发。",
            "泉萝两幽映，松鹤间清越。碧海莹子神，玉膏泽人骨。",
            "忽然为枯木，微兴遂如兀。应寂中有天，明心外无物。",
            "环回从所泛，夜静犹不歇。澹然意无限，身与波上月。"
        ],
        "notes": [
            ""
        ],
        "volume": "卷一百四十四",
        "no#": 25
    },
    {
        "title": "张天师草堂",
        "author": "常建",
        "biography": "",
        "paragraphs": [
            "灵溪宴清宇，傍倚枯松根。花药绕方丈，瀑泉飞至门。",
            "四气闭炎热，两崖改明昏。夜深月暂皎，亭午朝始暾。",
            "信是天人居，幽幽寂无喧。万壑应鸣磬，诸峰接一魂。",
            "遂登仙子谷，因醉田生樽。时节开玉书，窅映飞天言。",
            "心化便无影，目精焉累烦。忽而与霄汉，寥落空南轩。"
        ],
        "notes": [
            ""
        ],
        "volume": "卷一百四十四",
        "no#": 26
    },
    {
        "title": "古意三首",
        "author": "常建",
        "biography": "",
        "paragraphs": [
            "二妃方访舜，万里南方悬。远道隔江汉，孤舟无岁年。",
            "不知苍梧处，气尽呼青天。愁泪变楚竹，蛾眉丧湘川。",
            "后人立为庙，累世称其贤。过客设祠祭，狐狸来坐边。",
            "怀古未忍还，猿吟彻空山。",
            "明月照高阁，彩女褰罗幕。歌舞临碧云，箫声沸珠箔。",
            "青鸾临南海，天上双白鹤。万里齐翼飞，意求君门乐。",
            "玉霄九重闭，金锁夜不开。两翅自无力，愁鸣云外来。",
            "态深入空贵，世屈无良媒。俯仰顾中禁，东飞白玉台。",
            "楚王竟何去，独自留巫山。偏使世人见，迢迢江汉间。",
            "驻舟春溪里，皆愿拜灵颜。寤寐见神女，金沙鸣佩环。",
            "闲艳绝世姿，令人气力微。含笑竟不语，化作朝云飞。"
        ],
        "notes": [
            ""
        ],
        "volume": "卷一百四十四",
        "no#": 27
    },
    {
        "title": "渔浦",
        "author": "常建",
        "biography": "",
        "paragraphs": [
            "春至百草绿，陂泽闻鸧鹒。别家投钓翁，今世沧浪情。",
            "沤纻为缊袍，折麻为长缨。荣誉失本真，怪人浮此生。",
            "碧水月自阔，安流净而平。扁舟与天际，独往谁能名。"
        ],
        "notes": [
            ""
        ],
        "volume": "卷一百四十四",
        "no#": 28
    },
    {
        "title": "空灵山应田叟",
        "author": "常建",
        "biography": "",
        "paragraphs": [
            "湖南无村落，山舍多黄茆。淳朴如太古，其人居鸟巢。",
            "牧童唱巴歌，野老亦献嘲。泊舟问溪口，言语皆哑咬。",
            "土俗不尚农，岂暇论肥硗。莫徭射禽兽，浮客烹鱼鲛。",
            "余亦罘罝人，获麋今尚苞。敬君中国来，愿以充其庖。",
            "日入闻虎斗，空山满咆哮。怀人虽共安，异域终难交。",
            "白水可洗心，采薇可为肴。曳策背落日，江风鸣梢梢。"
        ],
        "notes": [
            ""
        ],
        "volume": "卷一百四十四",
        "no#": 29
    },
    {
        "title": "太公哀晚遇",
        "author": "常建",
        "biography": "",
        "paragraphs": [
            "日出渭流白，文王畋猎时。钓翁在芦苇，川泽无熊罴。",
            "诏书起遗贤，匹马令致辞。因称江海人，臣老筋力衰。",
            "迟迟诣天车，快快悟灵龟。兵马更不猎，君臣皆共怡。",
            "同车至咸阳，心影无磷缁。四牡玉墀下，一言为帝师。",
            "王侯拥朱门，轩盖曜长逵。古来荣华人，遭遇谁知之。",
            "落日悬桑榆，光景有顿亏。倏忽天地人，虽贵将何为。"
        ],
        "notes": [
            ""
        ],
        "volume": "卷一百四十四",
        "no#": 30
    },
    {
        "title": "昭君墓",
        "author": "常建",
        "biography": "",
        "paragraphs": [
            "汉宫岂不死，异域伤独没。万里驮黄金，蛾眉为枯骨。",
            "回车夜出塞，立马皆不发。共恨丹青人，坟上哭明月。"
        ],
        "notes": [
            ""
        ],
        "volume": "卷一百四十四",
        "no#": 31
    },
    {
        "title": "吊王将军墓",
        "author": "常建",
        "biography": "",
        "paragraphs": [
            "嫖姚北伐时，深入强千里。战余落日黄，军败鼓声死。",
            "尝闻汉飞将，可夺单于垒。今与山鬼邻，残兵哭辽水。"
        ],
        "notes": [
            ""
        ],
        "volume": "卷一百四十四",
        "no#": 32
    },
    {
        "title": "古意",
        "author": "常建",
        "biography": "",
        "paragraphs": [
            "井底玉冰洞地明，琥珀辘轳青丝索。仙人骑凤披彩霞，",
            "一时渡海望不见，晓上青楼十二重。"
        ],
        "notes": [
            ""
        ],
        "volume": "卷一百四十四",
        "no#": 33
    },
    {
        "title": "古兴",
        "author": "常建",
        "biography": "",
        "paragraphs": [
            "辘轳井上双梧桐，飞鸟衔花日将没。深闺女儿莫愁年，",
            "青丝素丝红绿丝，织成锦衾当为谁。"
        ],
        "notes": [
            ""
        ],
        "volume": "卷一百四十四",
        "no#": 34
    },
    {
        "title": "张公子行",
        "author": "常建",
        "biography": "",
        "paragraphs": [
            "日出乘钓舟，袅袅持钓竿。涉淇傍荷花，骢马闲金鞍。",
            "侠客白云中，腰间悬辘轳。出门事嫖姚，为君西击胡。",
            "胡兵汉骑相驰逐，转战孤军西海北。百尺旌竿沉黑云，"
        ],
        "notes": [
            ""
        ],
        "volume": "卷一百四十四",
        "no#": 35
    },
    {
        "title": "题破山寺后禅院",
        "author": "常建",
        "biography": "",
        "paragraphs": [
            "清晨入古寺，初日照高林。竹径通幽处，禅房花木深。",
            "山光悦鸟性，潭影空人心。万籁此都寂，但余钟磬音。"
        ],
        "notes": [
            ""
        ],
        "volume": "卷一百四十四",
        "no#": 36
    },
    {
        "title": "送李大都护",
        "author": "常建",
        "biography": "",
        "paragraphs": [
            "单于虽不战，都护事边深。君执幕中秘，能为高士心。",
            "海头近初月，碛里多愁阴。西望郭犹子，将分泪满襟。"
        ],
        "notes": [
            ""
        ],
        "volume": "卷一百四十四",
        "no#": 37
    },
    {
        "title": "潭州留别",
        "author": "常建",
        "biography": "",
        "paragraphs": [
            "贤达不相识，偶然交已深。宿帆谒郡佐，怅别依禅林。",
            "湘水流入海，楚云千里心。望君杉松夜，山月清猿吟。"
        ],
        "notes": [
            ""
        ],
        "volume": "卷一百四十四",
        "no#": 38
    },
    {
        "title": "听琴秋夜赠寇尊师",
        "author": "常建",
        "biography": "",
        "paragraphs": [
            "琴当秋夜听，况是洞中人。一指指应法，一声声爽神。",
            "寒虫临砌急，清吹袅灯频。何必钟期耳，高闲自可亲。"
        ],
        "notes": [
            ""
        ],
        "volume": "卷一百四十四",
        "no#": 39
    },
    {
        "title": "泊舟盱眙",
        "author": "常建",
        "biography": "",
        "paragraphs": [
            "泊舟淮水次，霜降夕流清。夜久潮侵岸，天寒月近城。",
            "平沙依雁宿，候馆听鸡鸣。乡国云霄外，谁堪羁旅情。"
        ],
        "notes": [
            ""
        ],
        "volume": "卷一百四十四",
        "no#": 40
    },
    {
        "title": "江行",
        "author": "常建",
        "biography": "",
        "paragraphs": [
            "平湖四无际，此夜泛孤舟。明月异方意，吴歌令客愁。",
            "乡园碧云外，兄弟渌江头。万里无归信，伤心看斗牛。"
        ],
        "notes": [
            ""
        ],
        "volume": "卷一百四十四",
        "no#": 41
    },
    {
        "title": "燕居",
        "author": "常建",
        "biography": "",
        "paragraphs": [
            "青苔常满路，流水复入林。远与市朝隔，日闻鸡犬深。",
            "寥寥丘中想，渺渺湖上心。啸傲转无欲，不知成陆沉。"
        ],
        "notes": [
            ""
        ],
        "volume": "卷一百四十四",
        "no#": 42
    },
    {
        "title": "送宇文六",
        "author": "常建",
        "biography": "",
        "paragraphs": [
            "花映垂杨汉水清，微风林里一枝轻。",
            "即今江北还如此，愁杀江南离别情。"
        ],
        "notes": [
            ""
        ],
        "volume": "卷一百四十四",
        "no#": 43
    },
    {
        "title": "落第长安",
        "author": "常建",
        "biography": "",
        "paragraphs": [
            "家园好在尚留秦，耻作明时失路人。",
            "恐逢故里莺花笑，且向长安度一春。"
        ],
        "notes": [
            ""
        ],
        "volume": "卷一百四十四",
        "no#": 44
    },
    {
        "title": "塞下",
        "author": "常建",
        "biography": "",
        "paragraphs": [
            "铁马胡裘出汉营，分麾百道救龙城。",
            "左贤未遁旌竿折，过在将军不在兵。"
        ],
        "notes": [
            ""
        ],
        "volume": "卷一百四十四",
        "no#": 45
    },
    {
        "title": "题法院",
        "author": "常建",
        "biography": "",
        "paragraphs": [
            "胜景门闲对远山，竹深松老半含烟。",
            "皓月殿中三度磬，水晶宫里一僧禅。"
        ],
        "notes": [
            ""
        ],
        "volume": "卷一百四十四",
        "no#": 46
    },
    {
        "title": "岭猿",
        "author": "常建",
        "biography": "",
        "paragraphs": [
            "杳杳袅袅清且切，鹧鸪飞处又斜阳。",
            "相思岭上相思泪，不到三声合断肠。"
        ],
        "notes": [
            ""
        ],
        "volume": "卷一百四十四",
        "no#": 47
    },
    {
        "title": "三日寻李九庄",
        "author": "常建",
        "biography": "",
        "paragraphs": [
            "雨歇杨林东渡头，永和三日荡轻舟。",
            "故人家在桃花岸，直到门前溪水流。"
        ],
        "notes": [
            ""
        ],
        "volume": "卷一百四十四",
        "no#": 48
    },
    {
        "title": "塞下曲四首",
        "author": "常建",
        "biography": "",
        "paragraphs": [
            "玉帛朝回望帝乡，乌孙归去不称王。",
            "天涯静处无征战，兵气销为日月光。",
            "北海阴风动地来，明君祠上望龙堆。",
            "髑髅皆是长城卒，日暮沙场飞作灰。",
            "龙斗雌雄势已分，山崩鬼哭恨将军。",
            "黄河直北千余里，冤气苍茫成黑云。",
            "因嫁单于怨在边，蛾眉万古葬胡天。",
            "汉家此去三千里，青冢常无草木烟。"
        ],
        "notes": [
            ""
        ],
        "volume": "卷一百四十四",
        "no#": 49
    },
    {
        "title": "戏题湖上",
        "author": "常建",
        "biography": "",
        "paragraphs": [
            "湖上老人坐矶头，湖里桃花水却流。",
            "竹竿袅袅波无际，不知何者吞吾钩。"
        ],
        "notes": [
            ""
        ],
        "volume": "卷一百四十四",
        "no#": 50
    },
    {
        "title": "吴故宫",
        "author": "常建",
        "biography": "",
        "paragraphs": [
            "越女歌长君且听，芙蓉香满水边城。",
            "岂知一日终非主，犹自如今有怨声。"
        ],
        "notes": [
            ""
        ],
        "volume": "卷一百四十四",
        "no#": 51
    }
]