[
    {
        "title": "奉和圣制南郊礼毕酺宴",
        "author": "张九龄",
        "biography": "",
        "paragraphs": [
            "配天昭圣业，率土庆辉光。春发三条路，酺开百戏场。",
            "流恩均庶品，纵观聚康庄。妙舞来平乐，新声出建章。",
            "分曹日抱戴，赴节凤归昌。幸奏承云乐，同晞湛露阳。",
            "气和皆有感，泽厚自无疆。饱德君臣醉，连歌奉柏梁。"
        ],
        "notes": [
            ""
        ],
        "volume": "卷四十九",
        "no#": 1
    },
    {
        "title": "奉和圣制早渡蒲津关",
        "author": "张九龄",
        "biography": "",
        "paragraphs": [
            "魏武中流处，轩皇问道回。长堤春树发，高掌曙云开。",
            "龙负王舟渡，人占仙气来。河津会日月，天仗役风雷。",
            "东顾重关尽，西驰万国陪。还闻股肱郡，元首咏康哉。"
        ],
        "notes": [
            ""
        ],
        "volume": "卷四十九",
        "no#": 2
    },
    {
        "title": "奉和圣制同二相南出雀鼠谷",
        "author": "张九龄",
        "biography": "",
        "paragraphs": [
            "设险诸侯地，承平圣主巡。东君朝二月，南旆拥三辰。",
            "寒出重关尽，年随行漏新。瑞云丛捧日，芳树曲迎春。",
            "舞咏先驰道，恩华及从臣。汾川花鸟意，并奉属车尘。"
        ],
        "notes": [
            ""
        ],
        "volume": "卷四十九",
        "no#": 3
    },
    {
        "title": "奉和圣制经河上公庙",
        "author": "张九龄",
        "biography": "",
        "paragraphs": [
            "昔者河边叟，谁知隐与仙。姓名终不识，章句此空传。",
            "迹为坐忘晦，言犹强著诠。精灵竟何所，祠宇独依然。",
            "道在纡宸眷，风行动睿篇。从兹化天下，清净复何先。"
        ],
        "notes": [
            ""
        ],
        "volume": "卷四十九",
        "no#": 4
    },
    {
        "title": "奉和圣制送尚书燕国公赴朔方",
        "author": "张九龄",
        "biography": "",
        "paragraphs": [
            "宗臣事有征，庙算在休兵。天与三台座，人当万里城。",
            "朔南方偃革，河右暂扬旌。宠锡从仙禁，光华出汉京。",
            "山川勤远略，原隰轸皇情。为奏熏琴唱，仍题宝剑名。",
            "闻风六郡伏，计日五戎平。山甫归应疾，留侯功复成。",
            "歌钟旋可望，衽席岂难行。四牡何时入，吾君忆履声。"
        ],
        "notes": [
            ""
        ],
        "volume": "卷四十九",
        "no#": 5
    },
    {
        "title": "奉和圣制途经华山",
        "author": "张九龄",
        "biography": "",
        "paragraphs": [
            "万乘华山下，千岩云汉中。灵居虽窅密，睿览忽玄同。",
            "日月临高掌，神仙仰大风。攒峰势岌岌，翊辇气雄雄。",
            "揆物知幽赞，铭勋表圣衷。会应陪玉检，来此告成功。"
        ],
        "notes": [
            ""
        ],
        "volume": "卷四十九",
        "no#": 6
    },
    {
        "title": "奉和圣制早登太行山率尔言志",
        "author": "张九龄",
        "biography": "",
        "paragraphs": [
            "孟月摄提贞，乘时我后征。晨严九折度，暮戒六军行。",
            "日御驰中道，风师卷太清。戈鋋林表出，组练雪间明。",
            "动植希皇豫，高深奉睿情。陪游七圣列，望幸百神迎。",
            "气色烟犹喜，恩光草尚荣。之罘称万岁，今此复同声。"
        ],
        "notes": [
            ""
        ],
        "volume": "卷四十九",
        "no#": 7
    },
    {
        "title": "奉和圣制登封礼毕洛城酺宴",
        "author": "张九龄",
        "biography": "",
        "paragraphs": [
            "大君毕能事，端扆乐成功。运与千龄合，欢将万国同。",
            "汉酺歌圣酒，韶乐舞熏风。河洛荣光遍，云烟喜气通。",
            "春华顿觉早，天泽倍知崇。草木皆沾被，犹言不在躬。"
        ],
        "notes": [
            ""
        ],
        "volume": "卷四十九",
        "no#": 8
    },
    {
        "title": "恩赐乐游园宴应制",
        "author": "张九龄",
        "biography": "",
        "paragraphs": [
            "宝筵延厚命，供帐序群公。形胜宜春接，威仪建礼同。",
            "晞阳人似露，解愠物从风。朝庆千龄始，年华二月中。",
            "辉光遍草木，和气发丝桐。岁岁无为化，宁知乐九功。"
        ],
        "notes": [
            ""
        ],
        "volume": "卷四十九",
        "no#": 9
    },
    {
        "title": "奉和圣制过王浚墓",
        "author": "张九龄",
        "biography": "",
        "paragraphs": [
            "汉王思巨鹿，晋将在弘农。入蜀举长算，平吴成大功。",
            "与浑虽不协，归皓实为雄。孤绩沦千载，流名感圣衷。",
            "万乘度荒陇，一顾凛生风。古节犹不弃，今人争效忠。"
        ],
        "notes": [
            ""
        ],
        "volume": "卷四十九",
        "no#": 10
    },
    {
        "title": "奉和吏部崔尚书雨后大明朝堂望南山",
        "author": "张九龄",
        "biography": "",
        "paragraphs": [
            "迢递终南顶，朝朝阊阖前。朅来青绮外，高在翠微先。",
            "双凤褰为阙，群龙俨若仙。还知到玄圃，更是谒甘泉。",
            "夜雨尘初灭，秋空月正悬。诡容纷入望，霁色宛成妍。",
            "东极华阴践，西弥嶓冢连。奔峰出岭外，瀑水落云边。",
            "汉帝宫将苑，商君陌与阡。林华铺近甸，烟霭绕晴川。",
            "既庶仁斯及，分忧政已宣。山公启事罢，吉甫颂声传。",
            "济济金门步，洋洋玉树篇。徒歌虽有属，清越岂同年。"
        ],
        "notes": [
            ""
        ],
        "volume": "卷四十九",
        "no#": 11
    },
    {
        "title": "和崔尚书喜雨",
        "author": "张九龄",
        "biography": "",
        "paragraphs": [
            "积阳虽有晦，经月未为灾。上念人天重，先祈云汉回。",
            "仁心及草木，号令起风雷。照烂阴霞止，交纷瑞雨来。",
            "三辰破黍稷，四达屏氛埃。池溜因添满，林芳为洒开。",
            "听中声滴沥，望处影徘徊。惠泽成丰岁，昌言发上才。",
            "无论验石鼓，不是御云台。直颂皇恩浃，崇朝遍九垓。"
        ],
        "notes": [
            ""
        ],
        "volume": "卷四十九",
        "no#": 12
    },
    {
        "title": "和许给事中直夜简诸公",
        "author": "张九龄",
        "biography": "",
        "paragraphs": [
            "未央钟漏晚，仙宇蔼沉沉。武卫千庐合，严扃万户深。",
            "左掖知天近，南窗见月临。树摇金掌露，庭徙玉楼阴。",
            "他日闻更直，中宵属所钦。声华大国宝，夙夜近臣心。",
            "逸兴乘高阁，雄飞在禁林。宁思窃抃者，情发为知音。"
        ],
        "notes": [
            ""
        ],
        "volume": "卷四十九",
        "no#": 13
    },
    {
        "title": "和苏侍郎小园夕霁寄诸弟",
        "author": "张九龄",
        "biography": "",
        "paragraphs": [
            "清风阊阖至，轩盖承明归。云月爱秋景，林堂开夜扉。",
            "何言兼济日，尚与宴私违。兴逐蒹葭变，文因棠棣飞。",
            "人伦用忠孝，帝德已光辉。赠弟今为贵，方知陆氏微。"
        ],
        "notes": [
            ""
        ],
        "volume": "卷四十九",
        "no#": 14
    },
    {
        "title": "酬宋使君见赠之作",
        "author": "张九龄",
        "biography": "",
        "paragraphs": [
            "时来不自意，宿昔谬枢衡。翊圣负明主，妨贤愧友生。",
            "罢归犹右职，待罪尚南荆。政有留棠旧，风因继组成。",
            "高轩问疾苦，烝庶荷仁明。衰废时所薄，只言僚故情。"
        ],
        "notes": [
            ""
        ],
        "volume": "卷四十九",
        "no#": 15
    },
    {
        "title": "酬宋使君见诒",
        "author": "张九龄",
        "biography": "",
        "paragraphs": [
            "陟邻初禀训，献策幸逢时。朝列且云忝，君恩复若兹。",
            "庭闱际海曲，轺传荷天慈。顾己欢乌鸟，闻君泣素丝。",
            "才明应主召，福善岂神欺。但愿白心在，终然涅不淄。"
        ],
        "notes": [
            ""
        ],
        "volume": "卷四十九",
        "no#": 16
    },
    {
        "title": "酬通事舍人寓直见示篇中兼起居陆舍人景献",
        "author": "张九龄",
        "biography": "",
        "paragraphs": [
            "轩掖殊清秘，才华固在斯。兴因膏泽洒，情与惠风吹。",
            "所美应人誉，何私亦我仪。同声感乔木，比翼谢长离。",
            "价以陆生减，贤惭鲍叔知。薄游尝独愧，芳讯乃兼施。",
            "此夜金闺籍，伊人琼树枝。飞鸣复何远，相顾幸媞媞。"
        ],
        "notes": [
            ""
        ],
        "volume": "卷四十九",
        "no#": 17
    },
    {
        "title": "与袁补阙寻蔡拾遗会此公出行后蔡有五韵诗见赠以此篇答焉",
        "author": "张九龄",
        "biography": "",
        "paragraphs": [
            "辙迹陈家巷，诗书孟子邻。偶来乘兴者，不值草玄人。",
            "契是忘年合，情非累日申。闻君还薄暮，见眷及兹辰。",
            "赠我如琼玖，将何报所亲。"
        ],
        "notes": [
            ""
        ],
        "volume": "卷四十九",
        "no#": 18
    },
    {
        "title": "酬赵二侍御使西军赠两省旧僚之作",
        "author": "张九龄",
        "biography": "",
        "paragraphs": [
            "石室先鸣者，金门待制同。操刀尝愿割，持斧竟称雄。",
            "应敌兵初起，缘边虏欲空。使车经陇月，征旆绕河风。",
            "忽枉兼金讯，非徒秣马功。气清蒲海曲，声满柏台中。",
            "顾己尘华省，欣君震远戎。明时独匪报，尝欲退微躬。"
        ],
        "notes": [
            ""
        ],
        "volume": "卷四十九",
        "no#": 19
    },
    {
        "title": "武司功初有幽庭春暄见贻夏首获见以诗报焉",
        "author": "张九龄",
        "biography": "",
        "paragraphs": [
            "芳月尽离居，幽怀重起予。虽言春事晚，尚想物华初。",
            "迟日皦方照，高斋澹复虚。笋成林向密，花落树应疏。",
            "赠鲤情无间，求莺思有余。暄妍不相待，含叹欲焉如。"
        ],
        "notes": [
            ""
        ],
        "volume": "卷四十九",
        "no#": 20
    },
    {
        "title": "酬王履震游园林见贻",
        "author": "张九龄",
        "biography": "",
        "paragraphs": [
            "宅生惟海县，素业守郊园。中览霸王说，上徼明主恩。",
            "一行罢兰径，数载历金门。既负潘生拙，俄从周任言。",
            "逶迤恋轩陛，萧散反丘樊。旧径稀人迹，前池耗水痕。",
            "并看芳树老，唯觉敝庐存。自我栖幽谷，逢君翳覆盆。",
            "孟轲应有命，贾谊得无冤。江上行伤远，林间偶避喧。",
            "地偏人事绝，时霁鸟声繁。独善心俱闭，穷居道共尊。",
            "乐因南涧藻，忧岂北堂萱。幽意加投漆，新诗重赠轩。",
            "平生徇知己，穷达与君论。"
        ],
        "notes": [
            ""
        ],
        "volume": "卷四十九",
        "no#": 21
    },
    {
        "title": "饯王尚书出边",
        "author": "张九龄",
        "biography": "",
        "paragraphs": [
            "汉相推人杰，殷宗伐鬼方。还闻出将重，坐见即戎良。",
            "上策应为豫，中权且用光。令申兵气倍，威憺虏魂亡。",
            "树比公孙大，城如道济长。夏云登陇首，秋露泫辽阳。",
            "武德舒宸眷，文思饯乐章。感恩身既许，激节胆犹尝。",
            "祖帐倾朝列，军麾驻道傍。诗人何所咏，尚父欲鹰扬。"
        ],
        "notes": [
            ""
        ],
        "volume": "卷四十九",
        "no#": 22
    },
    {
        "title": "送赵都护赴安西",
        "author": "张九龄",
        "biography": "",
        "paragraphs": [
            "将相有更践，简心良独难。远图尝画地，超拜乃登坛。",
            "戎即昆山序，车同渤海单。义无中国费，情必远人安。",
            "他日文兼武，而今栗且宽。自然来月窟，何用刺楼兰。",
            "南至三冬晚，西驰万里寒。封侯自有处，征马去啴啴。"
        ],
        "notes": [
            ""
        ],
        "volume": "卷四十九",
        "no#": 23
    },
    {
        "title": "奉使自蓝田玉山南行",
        "author": "张九龄",
        "biography": "",
        "paragraphs": [
            "征骖入云壑，始忆步金门。通籍微躯幸，归途明主恩。",
            "匪唯徇行役，兼得慰晨昏。是节暑云炽，纷吾心所尊。",
            "海县且悠缅，山邮日骏奔。徒知恶嚣事，未暇息阴论。",
            "峣武经陈迹，衡湘指故园。水闻南涧险，烟望北林繁。",
            "远霭千岩合，幽声百籁喧。阴泉夏犹冻，阳景昼方暾。",
            "懿此高深极，徒令梦想存。盛明期有报，长往复奚言。"
        ],
        "notes": [
            ""
        ],
        "volume": "卷四十九",
        "no#": 24
    },
    {
        "title": "贺给事尝诣蔡起居郊馆有诗因命同作",
        "author": "张九龄",
        "biography": "",
        "paragraphs": [
            "记言闻直史，筑室面层阿。岂不承明入，终云幽意多。",
            "沉冥高士致，休浣故人过。前岭游氛灭，中林芳气和。",
            "兹辰阻佳趣，望美独如何。"
        ],
        "notes": [
            ""
        ],
        "volume": "卷四十九",
        "no#": 25
    },
    {
        "title": "南山下旧居闲放",
        "author": "张九龄",
        "biography": "",
        "paragraphs": [
            "祗役已云久，乘闲返服初。块然屏尘事，幽独坐林闾。",
            "清旷前山远，纷喧此地疏。乔木凌青霭，修篁媚绿渠。",
            "耳和绣翼鸟，目畅锦鳞鱼。寂寞心还间，飘飖体自虚。",
            "兴来命旨酒，临罢阅仙书。但乐多幽意，宁知有毁誉。",
            "尚想争名者，谁云要路居。都忘下流叹，倾夺竟何如。"
        ],
        "notes": [
            ""
        ],
        "volume": "卷四十九",
        "no#": 26
    },
    {
        "title": "高斋闲望言怀",
        "author": "张九龄",
        "biography": "",
        "paragraphs": [
            "高斋复晴景，延眺属清秋。风物动归思，烟林生远愁。",
            "纷吾自穷海，薄宦此中州。取路无高足，随波适下流。",
            "岁华空冉冉，心曲且悠悠。坐惜芳时歇，胡然久滞留。"
        ],
        "notes": [
            ""
        ],
        "volume": "卷四十九",
        "no#": 27
    },
    {
        "title": "别乡人南还",
        "author": "张九龄",
        "biography": "",
        "paragraphs": [
            "橘柚南中暖，桑榆北地阴。何言荣落异，因见别离心。",
            "吾亦江乡子，思归梦寐深。闻君去水宿，结思渺云林。",
            "牵缀从浮事，迟回谢所钦。东南行舫远，秋浦念猿吟。"
        ],
        "notes": [
            ""
        ],
        "volume": "卷四十九",
        "no#": 28
    },
    {
        "title": "初发江陵有怀",
        "author": "张九龄",
        "biography": "",
        "paragraphs": [
            "极望涔阳浦，江天渺不分。扁舟从此去，鸥鸟自为群。",
            "他日怀真赏，中年负俗纷。适来果微尚，倏尔会斯文。",
            "复想金闺籍，何如梦渚云。我行多胜寄，浩思独氛氲。"
        ],
        "notes": [
            ""
        ],
        "volume": "卷四十九",
        "no#": 29
    },
    {
        "title": "同綦毋学士月夜闻雁",
        "author": "张九龄",
        "biography": "",
        "paragraphs": [
            "栖宿岂无意，飞飞更远寻。长途未及半，中夜有遗音。",
            "月思关山笛，风号流水琴。空声两相应，幽感一何深。",
            "避缴归南浦，离群叫北林。联翩俱不定，怜尔越乡心。"
        ],
        "notes": [
            ""
        ],
        "volume": "卷四十九",
        "no#": 30
    },
    {
        "title": "登总持寺阁",
        "author": "张九龄",
        "biography": "",
        "paragraphs": [
            "香阁起崔嵬，高高沙版开。攀跻千仞上，纷诡万形来。",
            "草间商君陌，云重汉后台。山从函谷断，川向斗城回。",
            "林里春容变，天边客思催。登临信为美，怀远独悠哉。"
        ],
        "notes": [
            ""
        ],
        "volume": "卷四十九",
        "no#": 31
    },
    {
        "title": "晚憩王少府东阁",
        "author": "张九龄",
        "biography": "",
        "paragraphs": [
            "披轩肆流览，云壑见深重。空水秋弥净，林烟晚更浓。",
            "坐隅分洞府，簷际列群峰。窈窕生幽意，参差多异容。",
            "还惭大隐迹，空想列仙踪。赖此升攀处，萧条得所从。"
        ],
        "notes": [
            ""
        ],
        "volume": "卷四十九",
        "no#": 32
    },
    {
        "title": "登城楼望西山作",
        "author": "张九龄",
        "biography": "",
        "paragraphs": [
            "城楼枕南浦，日夕顾西山。宛宛鸾鹤处，高高烟雾间。",
            "仙井今犹在，洪厓久不还。金编莫我授，羽驾亦难攀。",
            "簷际千峰出，云中一鸟闲。纵观穷水国，游思遍人寰。",
            "勿复尘埃事，归来且闭关。"
        ],
        "notes": [
            ""
        ],
        "volume": "卷四十九",
        "no#": 33
    },
    {
        "title": "祠紫盖山经玉泉山寺",
        "author": "张九龄",
        "biography": "",
        "paragraphs": [
            "指途跻楚望，策马傍荆岑。稍稍松篁入，泠泠涧谷深。",
            "观奇逐幽映，历险忘岖嵚。上界投佛影，中天扬梵音。",
            "焚香忏在昔，礼足誓来今。灵异若有对，神仙真可寻。",
            "高僧闻逝者，远俗是初心。藓驳经行处，猿啼燕坐林。",
            "归真已寂灭，留迹岂湮沉。法地自兹广，何云千万金。"
        ],
        "notes": [
            ""
        ],
        "volume": "卷四十九",
        "no#": 34
    },
    {
        "title": "洪州西山祈雨，是日辄应，因赋诗言事",
        "author": "张九龄",
        "biography": "",
        "paragraphs": [
            "兹山蕴灵异，走望良有归。丘祷虽已久，甿心难重违。",
            "迟明申藻荐，先夕旅岩扉。独宿云峰下，萧条人吏稀。",
            "我来不外适，幽抱自中微。静入风泉奏，凉生松栝围。",
            "穷年滞远想，寸晷阅清晖。虚美怅无属，素情缄所依。",
            "诡随嫌弱操，羁束谢贞肥。义济亦吾道，诚存为物祈。",
            "灵心倏已应，甘液幸而飞。闭阁且无责，随车安敢希。",
            "多惭德不感，知复是耶非。"
        ],
        "notes": [
            ""
        ],
        "volume": "卷四十九",
        "no#": 35
    },
    {
        "title": "经江宁览旧迹至玄武湖",
        "author": "张九龄",
        "biography": "",
        "paragraphs": [
            "南国更数世，北湖方十洲。天清华林苑，日晏景阳楼。",
            "果下回仙骑，津傍驻彩斿。凫鹥喧凤管，荷芰斗龙舟。",
            "七子陪诗赋，千人和棹讴。应言在镐乐，不让横汾秋。",
            "风俗因纾慢，江山成易由。驹王信不武，孙叔是无谋。",
            "佳气日将歇，霸功谁与修。桑田东海变，麋鹿姑苏游。",
            "否运争三国，康时劣九州。山虽幕府在，馆岂豫章留。",
            "水淀还相阅，菱歌亦故遒。雄图不足问，唯想事风流。"
        ],
        "notes": [
            ""
        ],
        "volume": "卷四十九",
        "no#": 36
    },
    {
        "title": "登襄阳岘山",
        "author": "张九龄",
        "biography": "",
        "paragraphs": [
            "昔年亟攀践，征马复来过。信若山川旧，谁如岁月何。",
            "蜀相吟安在，羊公碣已磨。令图犹寂寞，嘉会亦蹉跎。",
            "宛宛樊城岸，悠悠汉水波。逶迤春日远，感寄客情多。",
            "地本原林秀，朝来烟景和。同心不同赏，留叹此岩阿。"
        ],
        "notes": [
            ""
        ],
        "volume": "卷四十九",
        "no#": 37
    },
    {
        "title": "登荆州城楼",
        "author": "张九龄",
        "biography": "",
        "paragraphs": [
            "天宇何其旷，江城坐自拘。层楼百余尺，迢递在西隅。",
            "暇日时登眺，荒郊临故都。累累见陈迹，寂寂想雄图。",
            "古往山川在，今来郡邑殊。北疆虽入郑，东距岂防吴。",
            "几代传荆国，当时敌陕郛。上流空有处，中土复何虞。",
            "枕席夷三峡，关梁豁五湖。承平无异境，守隘莫论夫。",
            "自罢金门籍，来参竹使符。端居向林薮，微尚在桑榆。",
            "直似王陵戆，非如宁武愚。今兹对南浦，乘雁与双凫。"
        ],
        "notes": [
            ""
        ],
        "volume": "卷四十九",
        "no#": 38
    },
    {
        "title": "登乐游原春望书怀",
        "author": "张九龄",
        "biography": "",
        "paragraphs": [
            "城隅有乐游，表里见皇州。策马既长远，云山亦悠悠。",
            "万壑清光满，千门喜气浮。花间直城路，草际曲江流。",
            "凭眺兹为美，离居方独愁。已惊玄发换，空度绿荑柔。",
            "奋翼笼中鸟，归心海上鸥。既伤日月逝，且欲桑榆收。",
            "豹变焉能及，莺鸣非可求。愿言从所好，初服返林丘。"
        ],
        "notes": [
            ""
        ],
        "volume": "卷四十九",
        "no#": 39
    },
    {
        "title": "候使登石头驿楼作",
        "author": "张九龄",
        "biography": "",
        "paragraphs": [
            "山槛凭南望，川途眇北流。远林天翠合，前浦日华浮。",
            "万井缘津渚，千艘咽渡头。渔商多末事，耕稼少良畴。",
            "自守陈蕃榻，尝登王粲楼。徒然骋目处，岂是获心游。",
            "向迹虽愚谷，求名异盗丘。息阴芳木所，空复越乡忧。"
        ],
        "notes": [
            ""
        ],
        "volume": "卷四十九",
        "no#": 40
    },
    {
        "title": "登临沮楼",
        "author": "张九龄",
        "biography": "",
        "paragraphs": [
            "高深不可厌，巡属复来过。本与众山绝，况兹韶景和。",
            "危楼入水倒，飞槛向空摩。杂树缘青壁，樛枝挂绿萝。",
            "潭清能彻底，鱼乐好跳波。有象言虽具，无端思转多。",
            "同怀不在此，孤赏欲如何。"
        ],
        "notes": [
            ""
        ],
        "volume": "卷四十九",
        "no#": 41
    },
    {
        "title": "陪王司马登薛公逍遥台",
        "author": "张九龄",
        "biography": "",
        "paragraphs": [
            "尝闻薛公泪，非直雍门琴。窜逐留遗迹，悲凉见此心。",
            "府中因暇豫，江上幸招寻。人事已成古，风流独至今。",
            "闲情多感叹，清景暂登临。无复甘棠在，空余蔓草深。",
            "晴光送远目，胜气入幽襟。水去朝沧海，春来换碧林。",
            "赋怀湘浦吊，碑想汉川沉。曾是陪游日，徒为梁父吟。"
        ],
        "notes": [
            ""
        ],
        "volume": "卷四十九",
        "no#": 42
    },
    {
        "title": "尝与大理丞袁公太府丞田公偶诣一所林沼尤胜因并坐其次相得甚欢遂赋诗焉以咏其事",
        "author": "张九龄",
        "biography": "",
        "paragraphs": [
            "方驾与吾友，同怀不异寻。偶逢池竹处，便会江湖心。",
            "夏近林方密，春余水更深。清华两辉映，闲步亦窥临。",
            "苹藻复佳色，凫鹥亦好音。韶芳媚洲渚，蕙气袭衣襟。",
            "萧散皆为乐，裴回从所钦。谓予成夙志，岁晚共抽簪。"
        ],
        "notes": [
            ""
        ],
        "volume": "卷四十九",
        "no#": 43
    },
    {
        "title": "与弟游家园",
        "author": "张九龄",
        "biography": "",
        "paragraphs": [
            "定省荣君赐，来归是昼游。林乌飞旧里，园果让新秋。",
            "枝长南庭树，池临北涧流。星霜屡尔别，兰麝为谁幽。",
            "善积家方庆，恩深国未酬。栖栖将义动，安得久情留。"
        ],
        "notes": [
            ""
        ],
        "volume": "卷四十九",
        "no#": 44
    },
    {
        "title": "郡内闲斋",
        "author": "张九龄",
        "biography": "",
        "paragraphs": [
            "郡阁昼常掩，庭芜日复滋。簷风落鸟毳，窗叶挂虫丝。",
            "拙病宦情少，羁闲秋气悲。理人无异绩，为郡但经时。",
            "唯有江湖意，沉冥空在兹。"
        ],
        "notes": [
            ""
        ],
        "volume": "卷四十九",
        "no#": 45
    },
    {
        "title": "城南隅山池春中田袁二公盛称其美夏首获赏果会夙言故有此咏",
        "author": "张九龄",
        "biography": "",
        "paragraphs": [
            "忆昨闻佳境，驾言寻昔蹊。非惟初物变，亦与旧游暌。",
            "幽渚为君说，清晨即我携。途深独睥睨，历险共攀跻。",
            "林笋苞青箨，津杨委绿荑。荷香初出浦，草色复缘堤。",
            "乐处将鸥狎，谭端用马齐。且言临海郡，兼话武陵溪。",
            "异壤风烟绝，空山岩径迷。如何际朝野，从此待金闺。"
        ],
        "notes": [
            ""
        ],
        "volume": "卷四十九",
        "no#": 46
    },
    {
        "title": "西江夜行",
        "author": "张九龄",
        "biography": "",
        "paragraphs": [
            "遥夜人何在，澄潭月里行。悠悠天宇旷，切切故乡情。",
            "外物寂无扰，中流澹自清。念归林叶换，愁坐露华生。",
            "犹有汀洲鹤，宵分乍一鸣。"
        ],
        "notes": [
            ""
        ],
        "volume": "卷四十九",
        "no#": 47
    },
    {
        "title": "南还湘水言怀",
        "author": "张九龄",
        "biography": "",
        "paragraphs": [
            "拙宦今何有，劳歌念不成。十年乖夙志，一别悔前行。",
            "归去田园老，倘来轩冕轻。江间稻正熟，林里桂初荣。",
            "鱼意思在藻，鹿心怀食苹。时哉苟不达，取乐遂吾情。"
        ],
        "notes": [
            ""
        ],
        "volume": "卷四十九",
        "no#": 48
    },
    {
        "title": "商洛山行怀古",
        "author": "张九龄",
        "biography": "",
        "paragraphs": [
            "园绮值秦末，嘉遁此山阿。陈迹向千古，荒途始一过。",
            "硕人久沦谢，乔木自森罗。故事昔尝览，遗风今岂讹。",
            "泌泉空活活，樵臾独皤皤。是处清晖满，从中幽兴多。",
            "长怀赤松意，复忆紫芝歌。避世辞轩冕，逢时解薜萝。",
            "盛明今在运，吾道竟如何。"
        ],
        "notes": [
            ""
        ],
        "volume": "卷四十九",
        "no#": 49
    },
    {
        "title": "南还以诗代书赠京师旧僚",
        "author": "张九龄",
        "biography": "",
        "paragraphs": [
            "薄宦晨昏阙，尊尊义取斯。穷愁年貌改，寂历尔胡为。",
            "不谄词多忤，无容礼益卑。微生尚何有，远迹固其宜。",
            "思扰梁山曲，情遥越鸟枝。故园从海上，良友邈天涯。",
            "云雨叹一别，川原劳载驰。上惭伯乐顾，中负叔牙知。",
            "去国诚寥落，经途弊险巇。岁逢霜雪苦，林属蕙兰萎。",
            "欲赠幽芳歇，行悲旧赏移。一从关作限，两见月成规。",
            "苒苒穷年钥，行行尽路岐。征鞍税北渚，归帆指南垂。",
            "树晚犹葱蒨，江寒尚渺弥。土风从楚别，山水入湘奇。",
            "石濑相奔触，烟林更蔽亏。层崖夹洞浦，轻舸泛澄漪。",
            "松筱行皆傍，禽鱼动辄随。惜哉边地隔，不与故人窥。",
            "畴昔陪鹓鹭，朝阳振羽仪。来音虽寂寞，接景每逶迤。",
            "朝罢冥尘事，宾来话酒卮。邀欢逐芳草，结兴选华池。",
            "及此风成叹，何时雾可披。自怜无用者，谁念有情离。",
            "望美音容阔，怀贤梦想疲。因声达霄汉，持拙守东陂。"
        ],
        "notes": [
            ""
        ],
        "volume": "卷四十九",
        "no#": 50
    },
    {
        "title": "初发道中赠王司马兼寄诸公",
        "author": "张九龄",
        "biography": "",
        "paragraphs": [
            "昔岁尝陈力，中年退屏居。承颜方弄鸟，放性或观鱼。",
            "曾是安疵拙，诚非议卷舒。林园事益简，烟月赏恒余。",
            "不意栖愚谷，无阶奉诏书。湛恩均大造，弱植愧空虚。",
            "肃命趋仙阙，侨装抚传车。念行开祖帐，怜别降题舆。",
            "谁谓风期许，叨延礼数殊。义沾投分末，情及解携初。",
            "追饯扶江介，光辉烛里闾。子云应寂寞，公叔为吹嘘。",
            "景物春来异，音容日向疏。川原行稍稳，钟鼓听犹徐。",
            "林隔王公舆，云迷班氏庐。恋亲唯委咽，思德更踌躇。",
            "徇义当由此，怀安乃阙如。愿酬明主惠，行矣岂徒欤。"
        ],
        "notes": [
            ""
        ],
        "volume": "卷四十九",
        "no#": 51
    },
    {
        "title": "自始兴溪夜上赴岭",
        "author": "张九龄",
        "biography": "",
        "paragraphs": [
            "尝蓄名山意，兹为世网牵。征途屡及此，初服已非然。",
            "日落青岩际，溪行绿筱边。去舟乘月后，归鸟息人前。",
            "数曲迷幽嶂，连圻触暗泉。深林风绪结，遥夜客情悬。",
            "非梗胡为泛，无膏亦自煎。不知于役者，相乐在何年。"
        ],
        "notes": [
            ""
        ],
        "volume": "卷四十九",
        "no#": 52
    },
    {
        "title": "当涂界寄裴宣州",
        "author": "张九龄",
        "biography": "",
        "paragraphs": [
            "故人宣城守，亦在江南偏。如何分虎竹，相与间山川。",
            "章绶胡为者，形骸非自然。含情津渡阔，倚望脰空延。",
            "远近闻佳政，平生仰大贤。推心徒有属，会面良无缘。",
            "目夕遵前渚，江村投暮烟。念行祗意默，怀远岂言宣。",
            "委曲风波事，难为尺素传。"
        ],
        "notes": [
            ""
        ],
        "volume": "卷四十九",
        "no#": 53
    },
    {
        "title": "郡中每晨兴辄见群鹤东飞至暮又行列而返哢唳云路甚和乐焉予愧独处江城常目送此意有所羡遂赋以诗",
        "author": "张九龄",
        "biography": "",
        "paragraphs": [
            "云间有数鹤，抚翼意无违。晓日东田去，烟霄北渚归。",
            "欢呼良自适，罗列好相依。远集长江静，高翔众鸟稀。",
            "岂烦仙子驭，何畏野人机。却念乘轩者，拘留不得飞。"
        ],
        "notes": [
            ""
        ],
        "volume": "卷四十九",
        "no#": 54
    },
    {
        "title": "和裴侍中承恩拜扫旋辔途中有怀寄州县官僚乡国亲故",
        "author": "张九龄",
        "biography": "",
        "paragraphs": [
            "嵩岳神惟降，汾川鼎气雄。生才作霖雨，继代有清通。",
            "天下称贤相，朝端挹至公。自家来佐国，移孝入为忠。",
            "霜露多前感，丘园想旧风。扈巡过晋北，问俗到河东。",
            "便道恩华降，还乡礼教崇。野尊延故老，朝服见儿童。"
        ],
        "notes": [
            ""
        ],
        "volume": "卷四十九",
        "no#": 55
    },
    {
        "title": "和姚令公哭李尚书乂",
        "author": "张九龄",
        "biography": "",
        "paragraphs": [
            "贵贱虽殊等，平生窃下风。云泥势已绝，山海纳还通。",
            "忽叹登龙者，翻将吊鹤同。琴诗犹可托，剑履独成空。",
            "畴昔尝论礼，兴言每匪躬。人思崔琰议，朝掩祭遵公。",
            "作善神何酷，依仁命不融。天文虚北斗，人事罢南宫。",
            "上宰既伤旧，下流弥感衷。无恩报国士，徒欲问玄穹。"
        ],
        "notes": [
            ""
        ],
        "volume": "卷四十九",
        "no#": 56
    },
    {
        "title": "奉和圣制经函谷关作",
        "author": "张九龄",
        "biography": "",
        "paragraphs": [
            "函谷虽云险，黄河已复清。圣心无所隔，空此置关城。"
        ],
        "notes": [
            ""
        ],
        "volume": "卷四十九",
        "no#": 57
    },
    {
        "title": "奉和圣制度潼关口号",
        "author": "张九龄",
        "biography": "",
        "paragraphs": [
            "嶙嶙故城垒，荒凉空戍楼。在德不在险，方知王道休。"
        ],
        "notes": [
            ""
        ],
        "volume": "卷四十九",
        "no#": 58
    },
    {
        "title": "答太常靳博士见赠一绝",
        "author": "张九龄",
        "biography": "",
        "paragraphs": [
            "上苑春先入，中园花尽开。唯余幽径草，尚待日光催。"
        ],
        "notes": [
            ""
        ],
        "volume": "卷四十九",
        "no#": 59
    },
    {
        "title": "登荆州城望江二首",
        "author": "张九龄",
        "biography": "",
        "paragraphs": [
            "滔滔大江水，天地相终始。经阅几世人，复叹谁家子。",
            "东望何悠悠，西来昼夜流。岁月既如此，为心那不愁。"
        ],
        "notes": [
            ""
        ],
        "volume": "卷四十九",
        "no#": 60
    },
    {
        "title": "赋得自君之出矣",
        "author": "张九龄",
        "biography": "",
        "paragraphs": [
            "自君之出矣，不复理残机。思君如满月，夜夜减清辉。"
        ],
        "notes": [
            ""
        ],
        "volume": "卷四十九",
        "no#": 61
    },
    {
        "title": "答陆澧",
        "author": "张九龄",
        "biography": "",
        "paragraphs": [
            "松叶堪为酒，春来酿几多。不辞山路远，踏雪也相过。"
        ],
        "notes": [
            ""
        ],
        "volume": "卷四十九",
        "no#": 62
    }
]