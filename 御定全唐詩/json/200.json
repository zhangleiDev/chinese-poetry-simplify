[
    {
        "title": "长门怨",
        "author": "岑参",
        "biography": "",
        "paragraphs": [
            "君王嫌妾妒，闭妾在长门。舞袖垂新宠，愁眉结旧恩。",
            "绿钱侵履迹，红粉湿啼痕。羞被夭桃笑，看春独不言。"
        ],
        "notes": [
            ""
        ],
        "volume": "卷二百",
        "no#": 1
    },
    {
        "title": "寄左省杜拾遗",
        "author": "岑参",
        "biography": "",
        "paragraphs": [
            "联步趋丹陛，分曹限紫微。晓随天仗入，暮惹御香归。",
            "白发悲花落，青云羡鸟飞。圣朝无阙事，自觉谏书稀。"
        ],
        "notes": [
            ""
        ],
        "volume": "卷二百",
        "no#": 2
    },
    {
        "title": "岁暮碛外寄元㧑",
        "author": "岑参",
        "biography": "",
        "paragraphs": [
            "西风传戍鼓，南望见前军。沙碛人愁月，山城犬吠云。",
            "别家逢逼岁，出塞独离群。发到阳关白，书今远报君。"
        ],
        "notes": [
            ""
        ],
        "volume": "卷二百",
        "no#": 3
    },
    {
        "title": "寄宇文判官",
        "author": "岑参",
        "biography": "",
        "paragraphs": [
            "西行殊未已，东望何时还。终日风与雪，连天沙复山。",
            "二年领公事，两度过阳关。相忆不可见，别来头已斑。"
        ],
        "notes": [
            ""
        ],
        "volume": "卷二百",
        "no#": 4
    },
    {
        "title": "宿关西客舍寄东山严许二山人时天宝初七月初三日在内学见有高道举征",
        "author": "岑参",
        "biography": "",
        "paragraphs": [
            "云送关西雨，风传渭北秋。孤灯然客梦，寒杵捣乡愁。",
            "滩上思严子，山中忆许由。苍生今有望，飞诏下林丘。"
        ],
        "notes": [
            ""
        ],
        "volume": "卷二百",
        "no#": 5
    },
    {
        "title": "丘中春卧寄王子",
        "author": "岑参",
        "biography": "",
        "paragraphs": [
            "田中开白室，林下闭玄关。卷迹人方处，无心云自闲。",
            "竹深喧暮鸟，花缺露春山。胜事那能说，王孙去未还。"
        ],
        "notes": [
            ""
        ],
        "volume": "卷二百",
        "no#": 6
    },
    {
        "title": "江行夜宿龙吼滩，临眺思峨眉隐者，兼寄幕中诸公",
        "author": "岑参",
        "biography": "",
        "paragraphs": [
            "官舍临江口，滩声人惯闻。水烟晴吐月，山火夜烧云。",
            "且欲寻方士，无心恋使君。异乡何可住，况复久离群。"
        ],
        "notes": [
            ""
        ],
        "volume": "卷二百",
        "no#": 7
    },
    {
        "title": "汉川山行，呈成少尹",
        "author": "岑参",
        "biography": "",
        "paragraphs": [
            "西蜀方携手，南宫忆比肩。平生犹不浅，羁旅转相怜。",
            "山店云迎客，江村犬吠船。秋来取一醉，须待月光眠。"
        ],
        "notes": [
            ""
        ],
        "volume": "卷二百",
        "no#": 8
    },
    {
        "title": "奉和杜相公初发京城作",
        "author": "岑参",
        "biography": "",
        "paragraphs": [
            "按节辞黄阁，登坛恋赤墀。衔恩期报主，授律远行师。",
            "野鹊迎金印，郊云拂画旗。叨陪幕中客，敢和出车诗。"
        ],
        "notes": [
            ""
        ],
        "volume": "卷二百",
        "no#": 9
    },
    {
        "title": "敬酬李判官使院即事见呈",
        "author": "岑参",
        "biography": "",
        "paragraphs": [
            "公府日无事，吾徒只是闲。草根侵柱础，苔色上门关。",
            "饮砚时见鸟，卷帘晴对山。新诗吟未足，昨夜梦东还。"
        ],
        "notes": [
            ""
        ],
        "volume": "卷二百",
        "no#": 10
    },
    {
        "title": "虢州酬辛侍御见赠",
        "author": "岑参",
        "biography": "",
        "paragraphs": [
            "门柳叶已大，春花今复阑。鬓毛方二色，愁绪日千端。",
            "夫子屡新命，鄙夫仍旧官。相思难见面，时展尺书看。"
        ],
        "notes": [
            ""
        ],
        "volume": "卷二百",
        "no#": 11
    },
    {
        "title": "酬崔十三侍御登玉垒山思故园见寄",
        "author": "岑参",
        "biography": "",
        "paragraphs": [
            "玉垒天晴望，诸峰尽觉低。故园江树北，斜日岭云西。",
            "旷野看人小，长空共鸟齐。高山徒仰止，不得日攀跻。"
        ],
        "notes": [
            ""
        ],
        "volume": "卷二百",
        "no#": 12
    },
    {
        "title": "南楼送卫凭",
        "author": "岑参",
        "biography": "",
        "paragraphs": [
            "近县多过客，似君诚亦稀。南楼取凉好，便送故人归。",
            "鸟向望中灭，雨侵晴处飞。应须乘月去，且为解征衣。"
        ],
        "notes": [
            ""
        ],
        "volume": "卷二百",
        "no#": 13
    },
    {
        "title": "送王伯伦应制授正字归",
        "author": "岑参",
        "biography": "",
        "paragraphs": [
            "当年最称意，数子不如君。战胜时偏许，名高人共闻。",
            "半天城北雨，斜日灞西云。科斗皆成字，无令错古文。"
        ],
        "notes": [
            ""
        ],
        "volume": "卷二百",
        "no#": 14
    },
    {
        "title": "送宇文舍人出宰元城",
        "author": "岑参",
        "biography": "",
        "paragraphs": [
            "双凫出未央，千里过河阳。马带新行色，衣闻旧御香。",
            "县花迎墨绶，关柳拂铜章。别后能为政，相思淇水长。"
        ],
        "notes": [
            ""
        ],
        "volume": "卷二百",
        "no#": 15
    },
    {
        "title": "崔驸马山池重送宇文明府",
        "author": "岑参",
        "biography": "",
        "paragraphs": [
            "竹里过红桥，花间藉绿苗。池凉醒别酒，山翠拂行镳。",
            "凤去妆楼闭，凫飞叶县遥。不逢秦女在，何处听吹箫。"
        ],
        "notes": [
            ""
        ],
        "volume": "卷二百",
        "no#": 16
    },
    {
        "title": "送李郎尉武康",
        "author": "岑参",
        "biography": "",
        "paragraphs": [
            "潘郎腰绶新，霅上县花春。山色低官舍，湖光映吏人。",
            "不须嫌邑小，莫即耻家贫。更作东征赋，知君有老亲。"
        ],
        "notes": [
            ""
        ],
        "volume": "卷二百",
        "no#": 17
    },
    {
        "title": "碛西头送李判官入京",
        "author": "岑参",
        "biography": "",
        "paragraphs": [
            "一身从远使，万里向安西。汉月垂乡泪，胡沙费马蹄。",
            "寻河愁地尽，过碛觉天低。送子军中饮，家书醉里题。"
        ],
        "notes": [
            ""
        ],
        "volume": "卷二百",
        "no#": 18
    },
    {
        "title": "陪使君早春西亭送王赞府赴选",
        "author": "岑参",
        "biography": "",
        "paragraphs": [
            "西亭系五马，为送故人归。客舍草新出，关门花欲飞。",
            "到来逢岁酒，却去换春衣。吏部应相待，如君才调稀。"
        ],
        "notes": [
            ""
        ],
        "volume": "卷二百",
        "no#": 19
    },
    {
        "title": "送刘郎将归河东",
        "author": "岑参",
        "biography": "",
        "paragraphs": [
            "借问虎贲将，从军凡几年。杀人宝刀缺，走马貂裘穿。",
            "山雨醒别酒，关云迎渡船。谢君贤主将，岂忘轮台边。"
        ],
        "notes": [
            ""
        ],
        "volume": "卷二百",
        "no#": 20
    },
    {
        "title": "浐水东店送唐子归嵩阳",
        "author": "岑参",
        "biography": "",
        "paragraphs": [
            "野店临官路，重城压御堤。山开灞水北，雨过杜陵西。",
            "归梦秋能作，乡书醉懒题。桥回忽不见，征马尚闻嘶。"
        ],
        "notes": [
            ""
        ],
        "volume": "卷二百",
        "no#": 21
    },
    {
        "title": "西亭送蒋侍御还京",
        "author": "岑参",
        "biography": "",
        "paragraphs": [
            "忽闻骢马至，喜见故人来。欲语多时别，先愁计日回。",
            "山河宜晚眺，云雾待君开。为报乌台客，须怜白发催。"
        ],
        "notes": [
            ""
        ],
        "volume": "卷二百",
        "no#": 22
    },
    {
        "title": "水亭送刘颙使还归节度",
        "author": "岑参",
        "biography": "",
        "paragraphs": [
            "无计留君住，应须绊马蹄。红亭莫惜醉，白日眼看低。",
            "解带怜高柳，移床爱小溪。此来相见少，正事各东西。"
        ],
        "notes": [
            ""
        ],
        "volume": "卷二百",
        "no#": 23
    },
    {
        "title": "送杨录事充潼关判官",
        "author": "岑参",
        "biography": "",
        "paragraphs": [
            "夫子方寸里，秋天澄霁江。关西望第一，郡内政无双。",
            "狭室下珠箔，连宵倾玉缸。平明犹未醉，斜月隐书窗。"
        ],
        "notes": [
            ""
        ],
        "volume": "卷二百",
        "no#": 24
    },
    {
        "title": "送裴判官自贼中再归河阳幕府",
        "author": "岑参",
        "biography": "",
        "paragraphs": [
            "东郊未解围，忠义似君稀。误落胡尘里，能持汉节归。",
            "卷帘山对酒，上马雪沾衣。却向嫖姚幕，翩翩去若飞。"
        ],
        "notes": [
            ""
        ],
        "volume": "卷二百",
        "no#": 25
    },
    {
        "title": "送陕县王主簿赴襄阳成亲",
        "author": "岑参",
        "biography": "",
        "paragraphs": [
            "六月襄山道，三星汉水边。求凰应不远，去马剩须鞭。",
            "野店愁中雨，江城梦里蝉。襄阳多故事，为我访先贤。"
        ],
        "notes": [
            ""
        ],
        "volume": "卷二百",
        "no#": 26
    },
    {
        "title": "送李卿，赋得孤岛石",
        "author": "岑参",
        "biography": "",
        "paragraphs": [
            "一片他山石，巉巉映小池。绿窠攒剥藓，尖硕坐鸬鹚。",
            "水底看常倒，花边势欲欹。君心能不转，卿月岂相离。"
        ],
        "notes": [
            ""
        ],
        "volume": "卷二百",
        "no#": 27
    },
    {
        "title": "送王录事却归华阴",
        "author": "岑参",
        "biography": "",
        "paragraphs": [
            "相送欲狂歌，其如此别何。攀辕人共惜，解印日无多。",
            "仙掌云重见，关门路再过。双鱼莫不寄，县外是黄河。"
        ],
        "notes": [
            ""
        ],
        "volume": "卷二百",
        "no#": 28
    },
    {
        "title": "送二十二兄北游寻罗中",
        "author": "岑参",
        "biography": "",
        "paragraphs": [
            "斗柄欲东指，吾兄方北游。无媒谒明主，失计干诸侯。",
            "夜雪入穿履，朝霜凝敝裘。遥知客舍饮，醉里闻春鸠。"
        ],
        "notes": [
            ""
        ],
        "volume": "卷二百",
        "no#": 29
    },
    {
        "title": "送郑堪归东京汜水别业",
        "author": "岑参",
        "biography": "",
        "paragraphs": [
            "客舍见春草，忽闻思旧山。看君灞陵去，匹马成皋还。",
            "对酒风与雪，向家河复关。因悲宦游子，终岁无时闲。"
        ],
        "notes": [
            ""
        ],
        "volume": "卷二百",
        "no#": 30
    },
    {
        "title": "送崔全被放归都觐省",
        "author": "岑参",
        "biography": "",
        "paragraphs": [
            "夫子不自炫，世人知者稀。来倾阮氏酒，去著老莱衣。",
            "渭北草新出，关东花欲飞。楚王犹自惑，宋玉且将归。"
        ],
        "notes": [
            ""
        ],
        "volume": "卷二百",
        "no#": 31
    },
    {
        "title": "送孟孺卿落第归济阳",
        "author": "岑参",
        "biography": "",
        "paragraphs": [
            "献赋头欲白，还家衣已穿。羞过灞陵树，归种汶阳田。",
            "客舍少乡信，床头无酒钱。圣朝徒侧席，济上独遗贤。"
        ],
        "notes": [
            ""
        ],
        "volume": "卷二百",
        "no#": 32
    },
    {
        "title": "送裴校书从大夫淄川觐省",
        "author": "岑参",
        "biography": "",
        "paragraphs": [
            "尚书未出守，爱子向青州。一路通关树，孤城近海楼。",
            "怀中江橘熟，倚处戟门秋。更奉轻轩去，知君无客愁。"
        ],
        "notes": [
            ""
        ],
        "volume": "卷二百",
        "no#": 33
    },
    {
        "title": "送杨千牛趁岁赴汝南郡觐省便成婚",
        "author": "岑参",
        "biography": "",
        "paragraphs": [
            "问吉转征鞍，安仁道姓潘。归期明主赐，别酒故人欢。",
            "珠箔障炉暖，狐裘耐腊寒。汝南遥倚望，早去及春盘。"
        ],
        "notes": [
            ""
        ],
        "volume": "卷二百",
        "no#": 34
    },
    {
        "title": "送胡象落第归王屋别业",
        "author": "岑参",
        "biography": "",
        "paragraphs": [
            "看君尚少年，不第莫凄然。可即疲献赋，山村归种田。",
            "野花迎短褐，河柳拂长鞭。置酒聊相送，青门一醉眠。"
        ],
        "notes": [
            ""
        ],
        "volume": "卷二百",
        "no#": 35
    },
    {
        "title": "送颜韶",
        "author": "岑参",
        "biography": "",
        "paragraphs": [
            "迁客犹未老，圣朝今复归。一从襄阳住，几度梨花飞。",
            "世事了可见，怜君人亦稀。相逢贪醉卧，未得作春衣。"
        ],
        "notes": [
            ""
        ],
        "volume": "卷二百",
        "no#": 36
    },
    {
        "title": "送杜佐下第归陆浑别业",
        "author": "岑参",
        "biography": "",
        "paragraphs": [
            "正月今欲半，陆浑花未开。出关见青草，春色正东来。",
            "夫子且归去，明时方爱才。还须及秋赋，莫即隐嵩莱。"
        ],
        "notes": [
            ""
        ],
        "volume": "卷二百",
        "no#": 37
    },
    {
        "title": "送张郎中赴陇右觐省卿公",
        "author": "岑参",
        "biography": "",
        "paragraphs": [
            "中郎凤一毛，世上独贤豪。弱冠已银印，出身唯宝刀。",
            "还家卿月迥，度陇将星高。幕下多相识，边书醉懒操。"
        ],
        "notes": [
            ""
        ],
        "volume": "卷二百",
        "no#": 38
    },
    {
        "title": "送楚丘麹少府赴官",
        "author": "岑参",
        "biography": "",
        "paragraphs": [
            "青袍美少年，黄绶一神仙。微子城东面，梁王苑北边。",
            "桃花色似马，榆荚小于钱。单父闻相近，家书早为传。"
        ],
        "notes": [
            ""
        ],
        "volume": "卷二百",
        "no#": 39
    },
    {
        "title": "送蜀郡李掾",
        "author": "岑参",
        "biography": "",
        "paragraphs": [
            "饮酒俱未醉，一言聊赠君。功曹善为政，明主还应闻。",
            "夜宿剑门月，朝行巴水云。江城菊花发，满道香氛氲。"
        ],
        "notes": [
            ""
        ],
        "volume": "卷二百",
        "no#": 40
    },
    {
        "title": "送郑少府赴滏阳",
        "author": "岑参",
        "biography": "",
        "paragraphs": [
            "子真河朔尉，邑里带清漳。春草迎袍色，晴花拂绶香。",
            "青山入官舍，黄鸟度宫墙。若到铜台上，应怜魏寝荒。"
        ],
        "notes": [
            ""
        ],
        "volume": "卷二百",
        "no#": 41
    },
    {
        "title": "还高冠潭口留别舍弟",
        "author": "岑参",
        "biography": "",
        "paragraphs": [
            "昨日山有信，只今耕种时。遥传杜陵叟，怪我还山迟。",
            "独向潭上酌，无人林下棋。东溪忆汝处，闲卧对鸬鹚。"
        ],
        "notes": [
            ""
        ],
        "volume": "卷二百",
        "no#": 42
    },
    {
        "title": "醴泉东溪送程皓、元镜微入蜀",
        "author": "岑参",
        "biography": "",
        "paragraphs": [
            "蜀郡路漫漫，梁州过七盘。二人来信宿，一县醉衣冠。",
            "溪逼春衫冷，林交宴席寒。西南如喷酒，遥向雨中看。"
        ],
        "notes": [
            ""
        ],
        "volume": "卷二百",
        "no#": 43
    },
    {
        "title": "夏初醴泉南楼送太康颜少府",
        "author": "岑参",
        "biography": "",
        "paragraphs": [
            "何地堪相饯，南楼出万家。可怜高处送，远见故人车。",
            "野果新成子，庭槐欲作花。爱君兄弟好，书向颍中夸。"
        ],
        "notes": [
            ""
        ],
        "volume": "卷二百",
        "no#": 44
    },
    {
        "title": "送严诜擢第归蜀",
        "author": "岑参",
        "biography": "",
        "paragraphs": [
            "巴江秋月新，阁道发征轮。战胜真才子，名高动世人。",
            "工文能似舅，擢第去荣亲。十月天官待，应须早赴秦。"
        ],
        "notes": [
            ""
        ],
        "volume": "卷二百",
        "no#": 45
    },
    {
        "title": "送张直公归南郑拜省",
        "author": "岑参",
        "biography": "",
        "paragraphs": [
            "夫子思何速，世人皆叹奇。万言不加点，七步犹嫌迟。",
            "对酒落日后，还家飞雪时。北堂应久待，乡梦促征期。"
        ],
        "notes": [
            ""
        ],
        "volume": "卷二百",
        "no#": 46
    },
    {
        "title": "送周子落第游荆南",
        "author": "岑参",
        "biography": "",
        "paragraphs": [
            "足下复不第，家贫寻故人。且倾湘南酒，羞对关西尘。",
            "山店橘花发，江城枫叶新。若从巫峡过，应见楚王神。"
        ],
        "notes": [
            ""
        ],
        "volume": "卷二百",
        "no#": 47
    },
    {
        "title": "送薛彦伟擢第东归",
        "author": "岑参",
        "biography": "",
        "paragraphs": [
            "时辈似君稀，青春战胜归。名登郤诜第，身著老莱衣。",
            "称意人皆羡，还家马若飞。一枝谁不折，棣萼独相辉。"
        ],
        "notes": [
            ""
        ],
        "volume": "卷二百",
        "no#": 48
    },
    {
        "title": "送杨瑗尉南海",
        "author": "岑参",
        "biography": "",
        "paragraphs": [
            "不择南州尉，高堂有老亲。楼台重蜃气，邑里杂鲛人。",
            "海暗三山雨，花明五岭春。此乡多宝玉，慎莫厌清贫。"
        ],
        "notes": [
            ""
        ],
        "volume": "卷二百",
        "no#": 49
    },
    {
        "title": "凤翔府行军送程使君赴成州",
        "author": "岑参",
        "biography": "",
        "paragraphs": [
            "程侯新出守，好日发行军。拜命时人羡，能官圣主闻。",
            "江楼黑塞雨，山郭冷秋云。竹马诸童子，朝朝待使君。"
        ],
        "notes": [
            ""
        ],
        "volume": "卷二百",
        "no#": 50
    },
    {
        "title": "送张升卿宰新滏",
        "author": "岑参",
        "biography": "",
        "paragraphs": [
            "官柳叶尚小，长安春未浓。送君浔阳宰，把酒青门钟。",
            "水驿楚云冷，山城江树重。遥知南湖上，只对香炉峰。"
        ],
        "notes": [
            ""
        ],
        "volume": "卷二百",
        "no#": 51
    },
    {
        "title": "送陈子归陆浑别业",
        "author": "岑参",
        "biography": "",
        "paragraphs": [
            "虽不旧相识，知君丞相家。故园伊川上，夜梦方山花。",
            "种药畏春过，出关愁路赊。青门酒垆别，日暮东城鸦。"
        ],
        "notes": [
            ""
        ],
        "volume": "卷二百",
        "no#": 52
    },
    {
        "title": "稠桑驿喜逢严河南中丞便别",
        "author": "岑参",
        "biography": "",
        "paragraphs": [
            "驷马映花枝，人人夹路窥。离心且莫问，春草自应知。",
            "不谓青云客，犹思紫禁时。别君能几日，看取鬓成丝。"
        ],
        "notes": [
            ""
        ],
        "volume": "卷二百",
        "no#": 53
    },
    {
        "title": "送蒲秀才擢第归蜀",
        "author": "岑参",
        "biography": "",
        "paragraphs": [
            "去马疾如飞，看君战胜归。新登郤诜第，更著老莱衣。",
            "汉水行人少，巴山客舍稀。向南风候暖，腊月见春辉。"
        ],
        "notes": [
            ""
        ],
        "volume": "卷二百",
        "no#": 54
    },
    {
        "title": "送郭司马赴伊吾郡请示李明府",
        "author": "岑参",
        "biography": "",
        "paragraphs": [
            "安西美少年，脱剑卸弓弦。不倚将军势，皆称司马贤。",
            "秋山城北面，古治郡东边。江上舟中月，遥思李郭仙。"
        ],
        "notes": [
            ""
        ],
        "volume": "卷二百",
        "no#": 55
    },
    {
        "title": "送滕亢擢第归苏州拜亲",
        "author": "岑参",
        "biography": "",
        "paragraphs": [
            "送尔姑苏客，沧波秋正凉。橘怀三个去，桂折一枝将。",
            "湖上山当舍，天边水是乡。江村人事少，时作捕鱼郎。"
        ],
        "notes": [
            ""
        ],
        "volume": "卷二百",
        "no#": 56
    },
    {
        "title": "送任郎中出守明州",
        "author": "岑参",
        "biography": "",
        "paragraphs": [
            "罢起郎官草，初封刺史符。城边楼枕海，郭里树侵湖。",
            "郡政傍连楚，朝恩独借吴。观涛秋正好，莫不上姑苏。"
        ],
        "notes": [
            ""
        ],
        "volume": "卷二百",
        "no#": 57
    },
    {
        "title": "临洮客舍留别祁四",
        "author": "岑参",
        "biography": "",
        "paragraphs": [
            "无事向边外，至今仍不归。三年绝乡信，六月未春衣。",
            "客舍洮水聒，孤城胡雁飞。心知别君后，开口笑应稀。"
        ],
        "notes": [
            ""
        ],
        "volume": "卷二百",
        "no#": 58
    },
    {
        "title": "送弘文李校书往汉南拜亲",
        "author": "岑参",
        "biography": "",
        "paragraphs": [
            "未识已先闻，清辞果出群。如逢祢处士，似见鲍参军。",
            "梦暗巴山雨，家连汉水云。慈亲思爱子，几度泣沾裙。"
        ],
        "notes": [
            ""
        ],
        "volume": "卷二百",
        "no#": 59
    },
    {
        "title": "送李别将摄伊吾令充使赴武威，便寄崔员外",
        "author": "岑参",
        "biography": "",
        "paragraphs": [
            "词赋满书囊，胡为在战场。行间脱宝剑，邑里挂铜章。",
            "马疾飞千里，凫飞向五凉。遥知竹林下，星使对星郎。"
        ],
        "notes": [
            ""
        ],
        "volume": "卷二百",
        "no#": 60
    },
    {
        "title": "送四镇薛侍御东归",
        "author": "岑参",
        "biography": "",
        "paragraphs": [
            "相送泪沾衣，天涯独未归。将军初得罪，门客复何依。",
            "梦去湖山阔，书停陇雁稀。园林幸接近，一为到柴扉。"
        ],
        "notes": [
            ""
        ],
        "volume": "卷二百",
        "no#": 61
    },
    {
        "title": "送张都尉东归",
        "author": "岑参",
        "biography": "",
        "paragraphs": [
            "白羽绿弓弦，年年只在边。还家剑锋尽，出塞马蹄穿。",
            "逐虏西逾海，平胡北到天。封侯应不远，燕颔岂徒然。"
        ],
        "notes": [
            ""
        ],
        "volume": "卷二百",
        "no#": 62
    },
    {
        "title": "送樊侍御使丹阳便觐",
        "author": "岑参",
        "biography": "",
        "paragraphs": [
            "卧病穷巷晚，忽惊骢马来。知君京口去，借问几时回。",
            "驿舫江风引，乡书海雁催。慈亲应倍喜，爱子在霜台。"
        ],
        "notes": [
            ""
        ],
        "volume": "卷二百",
        "no#": 63
    },
    {
        "title": "送张卿郎君赴硖石尉",
        "author": "岑参",
        "biography": "",
        "paragraphs": [
            "卿家送爱子，愁见灞头春。草羡青袍色，花随黄绶新。",
            "县西函谷路，城北大阳津。日暮征鞍去，东郊一片尘。"
        ],
        "notes": [
            ""
        ],
        "volume": "卷二百",
        "no#": 64
    },
    {
        "title": "送颜少府投郑陈州",
        "author": "岑参",
        "biography": "",
        "paragraphs": [
            "一尉便垂白，数年唯草玄。出关策匹马，逆旅闻秋蝉。",
            "爱客多酒债，罢官无俸钱。知君羁思少，所适主人贤。"
        ],
        "notes": [
            ""
        ],
        "volume": "卷二百",
        "no#": 65
    },
    {
        "title": "赵少尹南亭送郑侍御归东台",
        "author": "岑参",
        "biography": "",
        "paragraphs": [
            "红亭酒瓮香，白面绣衣郎。砌冷虫喧坐，帘疏雨到床。",
            "钟催离兴急，弦逐醉歌长。关树应先落，随君满鬓霜。"
        ],
        "notes": [
            ""
        ],
        "volume": "卷二百",
        "no#": 66
    },
    {
        "title": "祁四再赴江南别诗",
        "author": "岑参",
        "biography": "",
        "paragraphs": [
            "万里来又去，三湘东复西。别多人换鬓，行远马穿蹄。",
            "山驿秋云冷，江帆暮雨低。怜君不解说，相忆在书题。"
        ],
        "notes": [
            ""
        ],
        "volume": "卷二百",
        "no#": 67
    },
    {
        "title": "送许员外江外置常平仓",
        "author": "岑参",
        "biography": "",
        "paragraphs": [
            "诏置海陵仓，朝推画省郎。还家锦服贵，出使绣衣香。",
            "水驿风催舫，江楼月透床。仍怀陆氏橘，归献老亲尝。"
        ],
        "notes": [
            ""
        ],
        "volume": "卷二百",
        "no#": 68
    },
    {
        "title": "送秘省虞校书赴虞乡丞",
        "author": "岑参",
        "biography": "",
        "paragraphs": [
            "花绶傍腰新，关东县欲春。残书厌科斗，旧阁别麒麟。",
            "虞阪临官舍，条山映吏人。看君有知己，坦腹向平津。"
        ],
        "notes": [
            ""
        ],
        "volume": "卷二百",
        "no#": 69
    },
    {
        "title": "送江陵泉少府赴任，便呈卫荆州",
        "author": "岑参",
        "biography": "",
        "paragraphs": [
            "神仙吏姓梅，人吏待君来。渭北草新出，江南花已开。",
            "城边宋玉宅，峡口楚王台。不畏无知己，荆州甚爱才。"
        ],
        "notes": [
            ""
        ],
        "volume": "卷二百",
        "no#": 70
    },
    {
        "title": "奉送李太保兼御史大夫充渭北节度使",
        "author": "岑参",
        "biography": "",
        "paragraphs": [
            "诏出未央宫，登坛近总戎。上公周太保，副相汉司空。",
            "弓抱关西月，旗翻渭北风。弟兄皆许国，天地荷成功。"
        ],
        "notes": [
            ""
        ],
        "volume": "卷二百",
        "no#": 71
    },
    {
        "title": "送江陵黎少府",
        "author": "岑参",
        "biography": "",
        "paragraphs": [
            "悔系腰间绶，翻为膝下愁。那堪汉水远，更值楚山秋。",
            "新橘香官舍，征帆拂县楼。王城不敢住，岂是爱荆州。"
        ],
        "notes": [
            ""
        ],
        "volume": "卷二百",
        "no#": 72
    },
    {
        "title": "虢州送天平何丞入京市马",
        "author": "岑参",
        "biography": "",
        "paragraphs": [
            "关树晚苍苍，长安近夕阳。回风醒别酒，细雨湿行装。",
            "习战边尘黑，防秋塞草黄。知君市骏马，不是学燕王。"
        ],
        "notes": [
            ""
        ],
        "volume": "卷二百",
        "no#": 73
    },
    {
        "title": "送扬州王司马",
        "author": "岑参",
        "biography": "",
        "paragraphs": [
            "君家旧淮水，水上到扬州。海树青官舍，江云黑郡楼。",
            "东南随去鸟，人吏待行舟。为报吾兄道，如今已白头。"
        ],
        "notes": [
            ""
        ],
        "volume": "卷二百",
        "no#": 74
    },
    {
        "title": "陕州月城楼送辛判官入奏",
        "author": "岑参",
        "biography": "",
        "paragraphs": [
            "送客飞鸟外，城头楼最高。樽前遇风雨，窗里动波涛。",
            "谒帝向金殿，随身唯宝刀。相思灞陵月，只有梦偏劳。"
        ],
        "notes": [
            ""
        ],
        "volume": "卷二百",
        "no#": 75
    },
    {
        "title": "送王七录事赴虢州",
        "author": "岑参",
        "biography": "",
        "paragraphs": [
            "早岁即相知，嗟君最后时。青云仍未达，白发欲成丝。",
            "小店关门树，长河华岳祠。弘农人吏待，莫使马行迟。"
        ],
        "notes": [
            ""
        ],
        "volume": "卷二百",
        "no#": 76
    },
    {
        "title": "阌乡送上官秀才归关西别业",
        "author": "岑参",
        "biography": "",
        "paragraphs": [
            "风尘奈汝何，终日独波波。亲老无官养，家贫在外多。",
            "醉眼轻白发，春梦渡黄河。相去关城近，何时更肯过。"
        ],
        "notes": [
            ""
        ],
        "volume": "卷二百",
        "no#": 77
    },
    {
        "title": "送羽林长孙将军赴歙州",
        "author": "岑参",
        "biography": "",
        "paragraphs": [
            "剖竹向江𣸣，能名计日闻。隼旗新刺史，虎剑旧将军。",
            "驿舫宿湖月，州城浸海云。青门酒楼上，欲别醉醺醺。"
        ],
        "notes": [
            ""
        ],
        "volume": "卷二百",
        "no#": 78
    },
    {
        "title": "送崔主簿赴夏阳",
        "author": "岑参",
        "biography": "",
        "paragraphs": [
            "常爱夏阳县，往年曾再过。县中饶白鸟，郭外是黄河。",
            "地近行程少，家贫酒债多。知君新称意，好得奈春何。"
        ],
        "notes": [
            ""
        ],
        "volume": "卷二百",
        "no#": 79
    },
    {
        "title": "送梁判官归女几旧庐",
        "author": "岑参",
        "biography": "",
        "paragraphs": [
            "女几知君忆，春云相逐归。草堂开药裹，苔壁取荷衣。",
            "老竹移时小，新花旧处飞。可怜真傲吏，尘事到山稀。"
        ],
        "notes": [
            ""
        ],
        "volume": "卷二百",
        "no#": 80
    },
    {
        "title": "送怀州吴别驾",
        "author": "岑参",
        "biography": "",
        "paragraphs": [
            "灞上柳枝黄，垆头酒正香。春流饮去马，暮雨湿行装。",
            "驿路通函谷，州城接太行。覃怀人总喜，别驾得王祥。"
        ],
        "notes": [
            ""
        ],
        "volume": "卷二百",
        "no#": 81
    },
    {
        "title": "送人归江宁",
        "author": "岑参",
        "biography": "",
        "paragraphs": [
            "楚客忆乡信，向家湖水长。住愁春草绿，去喜桂枝香。",
            "海月迎归楚，江云引到乡。吾兄应借问，为报鬓毛霜。"
        ],
        "notes": [
            ""
        ],
        "volume": "卷二百",
        "no#": 82
    },
    {
        "title": "送襄州任别驾",
        "author": "岑参",
        "biography": "",
        "paragraphs": [
            "别乘向襄州，萧条楚地秋。江声官舍里，山色郡城头。",
            "莫羡黄公盖，须乘彦伯舟。高阳诸醉客，唯见古时丘。"
        ],
        "notes": [
            ""
        ],
        "volume": "卷二百",
        "no#": 83
    },
    {
        "title": "送李司谏归京",
        "author": "岑参",
        "biography": "",
        "paragraphs": [
            "别酒为谁香，春官驳正郎。醉经秦树远，梦怯汉川长。",
            "雨过风头黑，云开日脚黄。知君解起草，早去入文昌。"
        ],
        "notes": [
            ""
        ],
        "volume": "卷二百",
        "no#": 84
    },
    {
        "title": "送绵州李司马秩满归京，因呈李兵部",
        "author": "岑参",
        "biography": "",
        "paragraphs": [
            "久客厌江月，罢官思早归。眼看春光老，羞见梨花飞。",
            "剑北山居小，巴南音信稀。因君报兵部，愁泪日沾衣。"
        ],
        "notes": [
            ""
        ],
        "volume": "卷二百",
        "no#": 85
    },
    {
        "title": "送崔员外入秦因访故园",
        "author": "岑参",
        "biography": "",
        "paragraphs": [
            "欲谒明光殿，先趋建礼门。仙郎去得意，亚相正承恩。",
            "竹里巴山道，花间汉水源。凭将两行泪，为访邵平园。"
        ],
        "notes": [
            ""
        ],
        "volume": "卷二百",
        "no#": 86
    },
    {
        "title": "送柳录事赴梁州",
        "author": "岑参",
        "biography": "",
        "paragraphs": [
            "英掾柳家郎，离亭酒瓮香。折腰思汉北，随传过巴阳。",
            "江树连官舍，山云到卧床。知君归梦积，去去剑川长。"
        ],
        "notes": [
            ""
        ],
        "volume": "卷二百",
        "no#": 87
    },
    {
        "title": "送韦侍御先归京",
        "author": "岑参",
        "biography": "",
        "paragraphs": [
            "闻欲朝龙阙，应须拂豸冠。风霜随马去，炎暑为君寒。",
            "客泪题书落，乡愁对酒宽。先凭报亲友，后月到长安。"
        ],
        "notes": [
            ""
        ],
        "volume": "卷二百",
        "no#": 88
    },
    {
        "title": "送裴侍御赴岁入京",
        "author": "岑参",
        "biography": "",
        "paragraphs": [
            "羡他骢马郎，元日谒明光。立处闻天语，朝回惹御香。",
            "台寒柏树绿，江暖柳条黄。惜别津亭暮，挥戈忆鲁阳。"
        ],
        "notes": [
            ""
        ],
        "volume": "卷二百",
        "no#": 89
    },
    {
        "title": "送颜评事入京",
        "author": "岑参",
        "biography": "",
        "paragraphs": [
            "颜子人叹屈，宦游今未迟。伫闻明主用，岂负青云姿。",
            "江柳秋吐叶，山花寒满枝。知君客愁处，月满巴川时。"
        ],
        "notes": [
            ""
        ],
        "volume": "卷二百",
        "no#": 90
    },
    {
        "title": "送赵侍御归上都",
        "author": "岑参",
        "biography": "",
        "paragraphs": [
            "骢马五花毛，青云归处高。霜随驱夏暑，风逐振江涛。",
            "执简皆推直，勤王岂告劳。帝城谁不恋，回望动离骚。"
        ],
        "notes": [
            ""
        ],
        "volume": "卷二百",
        "no#": 91
    },
    {
        "title": "送杨子",
        "author": "岑参",
        "biography": "",
        "paragraphs": [
            "斗酒渭城边，垆头耐醉眠。梨花千树雪，杨叶万条烟。",
            "惜别添壶酒，临岐赠马鞭。看君颍上去，新月到家圆。"
        ],
        "notes": [
            ""
        ],
        "volume": "卷二百",
        "no#": 92
    },
    {
        "title": "送人赴安西",
        "author": "岑参",
        "biography": "",
        "paragraphs": [
            "上马带胡钩，翩翩度陇头。小来思报国，不是爱封侯。",
            "万里乡为梦，三边月作愁。早须清黠虏，无事莫经秋。"
        ],
        "notes": [
            ""
        ],
        "volume": "卷二百",
        "no#": 93
    },
    {
        "title": "发临洮将赴北庭留别",
        "author": "岑参",
        "biography": "",
        "paragraphs": [
            "闻说轮台路，连年见雪飞。春风曾不到，汉使亦应稀。",
            "白草通疏勒，青山过武威。勤王敢道远，私向梦中归。"
        ],
        "notes": [
            ""
        ],
        "volume": "卷二百",
        "no#": 94
    },
    {
        "title": "临洮泛舟，赵仙舟自北庭罢使还京",
        "author": "岑参",
        "biography": "",
        "paragraphs": [
            "白发轮台使，边功竟不成。云沙万里地，孤负一书生。",
            "池上风回舫，桥西雨过城。醉眠乡梦罢，东望羡归程。"
        ],
        "notes": [
            ""
        ],
        "volume": "卷二百",
        "no#": 95
    },
    {
        "title": "春日醴泉杜明府承恩五品宴席上赋诗",
        "author": "岑参",
        "biography": "",
        "paragraphs": [
            "凫舄旧称仙，鸿私降自天。青袍移草色，朱绶夺花然。",
            "邑里雷仍震，台中星欲悬。吾兄此栖棘，因得贺初筵。"
        ],
        "notes": [
            ""
        ],
        "volume": "卷二百",
        "no#": 96
    },
    {
        "title": "早春陪崔中丞同泛浣花溪宴",
        "author": "岑参",
        "biography": "",
        "paragraphs": [
            "旌节临溪口，寒郊陡觉暄。红亭移酒席，画舸逗江村。",
            "云带歌声飏，风飘舞袖翻。花间催秉烛，川上欲黄昏。"
        ],
        "notes": [
            ""
        ],
        "volume": "卷二百",
        "no#": 97
    },
    {
        "title": "喜华阴王少府使到南池宴集",
        "author": "岑参",
        "biography": "",
        "paragraphs": [
            "有客至铃下，自言身姓梅。仙人掌里使，黄帝鼎边来。",
            "竹影拂棋局，荷香随酒杯。池前堪醉卧，待月未须回。"
        ],
        "notes": [
            ""
        ],
        "volume": "卷二百",
        "no#": 98
    },
    {
        "title": "行军雪后月夜宴王卿家",
        "author": "岑参",
        "biography": "",
        "paragraphs": [
            "子夜雪华余，卿家月影初。酒香熏枕席，炉气暖轩除。",
            "晚岁宦情薄，行军欢宴疏。相逢剩取醉，身外尽空虚。"
        ],
        "notes": [
            ""
        ],
        "volume": "卷二百",
        "no#": 99
    },
    {
        "title": "梁州陪赵行军龙冈寺北庭泛舟宴王侍御",
        "author": "岑参",
        "biography": "",
        "paragraphs": [
            "谁宴霜台使，行军粉署郎。唱歌江鸟没，吹笛岸花香。",
            "酒影摇新月，滩声聒夕阳。江钟闻已暮，归棹绿川长。"
        ],
        "notes": [
            ""
        ],
        "volume": "卷二百",
        "no#": 100
    },
    {
        "title": "奉陪封大夫宴，得征字，时封公兼鸿胪卿",
        "author": "岑参",
        "biography": "",
        "paragraphs": [
            "西边虏尽平，何处更专征。幕下人无事，军中政已成。",
            "座参殊俗语，乐杂异方声。醉里东楼月，偏能照列卿。"
        ],
        "notes": [
            ""
        ],
        "volume": "卷二百",
        "no#": 101
    },
    {
        "title": "陪封大夫宴瀚海亭纳凉",
        "author": "岑参",
        "biography": "",
        "paragraphs": [
            "细管杂青丝，千杯倒接z5。军中乘兴出，海上纳凉时。",
            "日没鸟飞急，山高云过迟。吾从大夫后，归路拥旌旗。"
        ],
        "notes": [
            ""
        ],
        "volume": "卷二百",
        "no#": 102
    },
    {
        "title": "虢州西亭陪端公宴集",
        "author": "岑参",
        "biography": "",
        "paragraphs": [
            "红亭出鸟外，骏马系云端。万岭窗前睥，千家肘底看。",
            "开瓶酒色嫩，踏地叶声干。为逼霜台使，重裘也觉寒。"
        ],
        "notes": [
            ""
        ],
        "volume": "卷二百",
        "no#": 103
    },
    {
        "title": "陪使君早春东郊游眺",
        "author": "岑参",
        "biography": "",
        "paragraphs": [
            "太守拥朱轮，东郊物候新。莺声随坐啸，柳色唤行春。",
            "谷口云迎马，溪边水照人。郡中叨佐理，何幸接芳尘。"
        ],
        "notes": [
            ""
        ],
        "volume": "卷二百",
        "no#": 104
    },
    {
        "title": "雪后与群公过慈恩寺",
        "author": "岑参",
        "biography": "",
        "paragraphs": [
            "乘兴忽相招，僧房暮与朝。雪融双树湿，沙暗一灯烧。",
            "竹外山低塔，藤间院隔桥。归家如欲懒，俗虑向来销。"
        ],
        "notes": [
            ""
        ],
        "volume": "卷二百",
        "no#": 105
    },
    {
        "title": "与鄠县群官泛渼陂",
        "author": "岑参",
        "biography": "",
        "paragraphs": [
            "万顷浸天色，千寻穷地根。舟移城入树，岸阔水浮村。",
            "闲鹭惊箫管，潜虬傍酒樽。暝来呼小吏，列火俨归轩。"
        ],
        "notes": [
            ""
        ],
        "volume": "卷二百",
        "no#": 106
    },
    {
        "title": "与鄠县源少府泛渼陂",
        "author": "岑参",
        "biography": "",
        "paragraphs": [
            "载酒入天色，水凉难醉人。清摇县郭动，碧洗云山新。",
            "吹笛惊白鹭，垂竿跳紫鳞。怜君公事后，陂上日娱宾。"
        ],
        "notes": [
            ""
        ],
        "volume": "卷二百",
        "no#": 107
    },
    {
        "title": "终南东溪中作",
        "author": "岑参",
        "biography": "",
        "paragraphs": [
            "溪水碧于草，潺潺花底流。沙平堪濯足，石浅不胜舟。",
            "洗药朝与暮，钓鱼春复秋。兴来从所适，还欲向沧洲。"
        ],
        "notes": [
            ""
        ],
        "volume": "卷二百",
        "no#": 108
    },
    {
        "title": "与鲜于庶子泛汉江",
        "author": "岑参",
        "biography": "",
        "paragraphs": [
            "急管更须吹，杯行莫遣迟。酒光红琥珀，江色碧琉璃。",
            "日影浮归棹，芦花罥钓丝。山公醉不醉，问取葛强知。"
        ],
        "notes": [
            ""
        ],
        "volume": "卷二百",
        "no#": 109
    },
    {
        "title": "晦日陪侍御泛北池",
        "author": "岑参",
        "biography": "",
        "paragraphs": [
            "春池满复宽，晦节耐邀欢。月带虾蟆冷，霜随獬豸寒。",
            "水云低锦席，岸柳拂金盘。日暮舟中散，都人夹道看。"
        ],
        "notes": [
            ""
        ],
        "volume": "卷二百",
        "no#": 110
    },
    {
        "title": "登凉州尹台寺",
        "author": "岑参",
        "biography": "",
        "paragraphs": [
            "胡地三月半，梨花今始开。因从老僧饭，更上夫人台。",
            "清唱云不去，弹弦风飒来。应须一倒载，还似山公回。"
        ],
        "notes": [
            ""
        ],
        "volume": "卷二百",
        "no#": 111
    },
    {
        "title": "登总持阁",
        "author": "岑参",
        "biography": "",
        "paragraphs": [
            "高阁逼诸天，登临近日边。晴开万井树，愁看五陵烟。",
            "槛外低秦岭，窗中小渭川。早知清净理，常愿奉金仙。"
        ],
        "notes": [
            ""
        ],
        "volume": "卷二百",
        "no#": 112
    },
    {
        "title": "奉陪封大夫九日登高",
        "author": "岑参",
        "biography": "",
        "paragraphs": [
            "九日黄花酒，登高会昔闻。霜威逐亚相，杀气傍中军。",
            "横笛惊征雁，娇歌落塞云。边头幸无事，醉舞荷吾君。"
        ],
        "notes": [
            ""
        ],
        "volume": "卷二百",
        "no#": 113
    },
    {
        "title": "郡斋平望江山",
        "author": "岑参",
        "biography": "",
        "paragraphs": [
            "水路东连楚，人烟北接巴。山光围一郡，江月照千家。",
            "庭树纯栽橘，园畦半种茶。梦魂知忆处，无夜不京华。"
        ],
        "notes": [
            ""
        ],
        "volume": "卷二百",
        "no#": 114
    },
    {
        "title": "宿岐州北郭严给事别业",
        "author": "岑参",
        "biography": "",
        "paragraphs": [
            "郭外山色暝，主人林馆秋。疏钟入卧内，片月到床头。",
            "遥夜惜已半，清言殊未休。君虽在青琐，心不忘沧洲。"
        ],
        "notes": [
            ""
        ],
        "volume": "卷二百",
        "no#": 115
    },
    {
        "title": "暮秋会严京兆后厅竹斋",
        "author": "岑参",
        "biography": "",
        "paragraphs": [
            "京兆小斋宽，公庭半药阑。瓯香茶色嫩，窗冷竹声干。",
            "盛德中朝贵，清风画省寒。能将吏部镜，照取寸心看。"
        ],
        "notes": [
            ""
        ],
        "volume": "卷二百",
        "no#": 116
    },
    {
        "title": "省中即事",
        "author": "岑参",
        "biography": "",
        "paragraphs": [
            "华省谬为郎，蹉跎鬓已苍。到来恒幞被，随例且含香。",
            "竹影遮窗暗，花阴拂簟凉。君王新赐笔，草奏向明光。"
        ],
        "notes": [
            ""
        ],
        "volume": "卷二百",
        "no#": 117
    },
    {
        "title": "寻阳七郎中宅即事",
        "author": "岑参",
        "biography": "",
        "paragraphs": [
            "万事信苍苍，机心久已忘。无端来出守，不是厌为郎。",
            "雨滴芭蕉赤，霜催橘子黄。逢君开口笑，何处有他乡。"
        ],
        "notes": [
            ""
        ],
        "volume": "卷二百",
        "no#": 118
    },
    {
        "title": "携琴酒寻阎防崇济寺所居僧院",
        "author": "岑参",
        "biography": "",
        "paragraphs": [
            "相访但寻钟，门寒古殿松。弹琴醒暮酒，卷幔引诸峰。",
            "事惬林中语，人幽物外踪。吾庐幸接近，兹地兴偏慵。"
        ],
        "notes": [
            ""
        ],
        "volume": "卷二百",
        "no#": 119
    },
    {
        "title": "春寻河阳陶处士别业",
        "author": "岑参",
        "biography": "",
        "paragraphs": [
            "风暖日暾暾，黄鹂飞近村。花明潘子县，柳暗陶公门。",
            "药碗摇山影，鱼竿带水痕。南桥车马客，何事苦喧喧。"
        ],
        "notes": [
            ""
        ],
        "volume": "卷二百",
        "no#": 120
    },
    {
        "title": "晚过磐石寺礼郑和尚",
        "author": "岑参",
        "biography": "",
        "paragraphs": [
            "暂诣高僧话，来寻野寺孤。岸花藏水碓，溪水映风炉。",
            "顶上巢新鹊，衣中带旧珠。谈禅未得去，辍棹且踟蹰。"
        ],
        "notes": [
            ""
        ],
        "volume": "卷二百",
        "no#": 121
    },
    {
        "title": "寻少室张山人，闻与偃师周明府同入都",
        "author": "岑参",
        "biography": "",
        "paragraphs": [
            "中峰炼金客，昨日游人间。叶县凫共去，葛陂龙暂还。",
            "春云凑深水，秋雨悬空山。寂寂清溪上，空余丹灶闲。"
        ],
        "notes": [
            ""
        ],
        "volume": "卷二百",
        "no#": 122
    },
    {
        "title": "虢州卧疾，喜刘判官相过水亭",
        "author": "岑参",
        "biography": "",
        "paragraphs": [
            "卧疾尝晏起，朝来头未梳。见君胜服药，清话病能除。",
            "低柳共系马，小池堪钓鱼。观棋不觉暝，月出水亭初。"
        ],
        "notes": [
            ""
        ],
        "volume": "卷二百",
        "no#": 123
    },
    {
        "title": "武威春暮，闻宇文判官西使还，已到晋昌",
        "author": "岑参",
        "biography": "",
        "paragraphs": [
            "岸雨过城头，黄鹂上戍楼。塞花飘客泪，边柳挂乡愁。",
            "白发悲明镜，青春换敝裘。君从万里使，闻已到瓜州。"
        ],
        "notes": [
            ""
        ],
        "volume": "卷二百",
        "no#": 124
    },
    {
        "title": "虢州南池候严中丞不至",
        "author": "岑参",
        "biography": "",
        "paragraphs": [
            "池上日相待，知君殊未回。徒教柳叶长，漫使梨花开。",
            "驷马去不见，双鱼空往来。思想不解说，孤负舟中杯。"
        ],
        "notes": [
            ""
        ],
        "volume": "卷二百",
        "no#": 125
    },
    {
        "title": "春兴思南山旧庐，招柳建正字",
        "author": "岑参",
        "biography": "",
        "paragraphs": [
            "终岁不得意，春风今复来。自怜蓬鬓改，羞见梨花开。",
            "西掖诚可恋，南山思早回。园庐幸接近，相与归蒿莱。"
        ],
        "notes": [
            ""
        ],
        "volume": "卷二百",
        "no#": 126
    },
    {
        "title": "郡斋南池招杨辚",
        "author": "岑参",
        "biography": "",
        "paragraphs": [
            "郡僻人事少，云山常眼前。偶从池上醉，便向舟中眠。",
            "与子居最近，周官情又偏。闲时耐相访，正有床头钱。"
        ],
        "notes": [
            ""
        ],
        "volume": "卷二百",
        "no#": 127
    },
    {
        "title": "高冠谷口招郑鄠",
        "author": "岑参",
        "biography": "",
        "paragraphs": [
            "谷口来相访，空斋不见君。涧花然暮雨，潭树暖春云。",
            "门径稀人迹，簷峰下鹿群。衣裳与枕席，山霭碧氛氲。"
        ],
        "notes": [
            ""
        ],
        "volume": "卷二百",
        "no#": 128
    },
    {
        "title": "题新乡王釜厅壁",
        "author": "岑参",
        "biography": "",
        "paragraphs": [
            "怜君守一尉，家计复清贫。禄米尝不足，俸钱供与人。",
            "城头苏门树，陌上黎阳尘。不是旧相识，声同心自亲。"
        ],
        "notes": [
            ""
        ],
        "volume": "卷二百",
        "no#": 129
    },
    {
        "title": "题山寺僧房",
        "author": "岑参",
        "biography": "",
        "paragraphs": [
            "窗影摇群木，墙阴载一峰。野炉风自𦶟，山碓水能舂。",
            "勤学翻知误，为官好欲慵。高僧暝不见，月出但闻钟。"
        ],
        "notes": [
            ""
        ],
        "volume": "卷二百",
        "no#": 130
    },
    {
        "title": "汉上题韦氏庄",
        "author": "岑参",
        "biography": "",
        "paragraphs": [
            "结茅闻楚客，卜筑汉江边。日落数归鸟，夜深闻扣舷。",
            "水痕侵岸柳，山翠借厨烟。调笑提筐妇，春来蚕几眠。"
        ],
        "notes": [
            ""
        ],
        "volume": "卷二百",
        "no#": 131
    },
    {
        "title": "题永乐韦少府厅壁",
        "author": "岑参",
        "biography": "",
        "paragraphs": [
            "大河南郭外，终日气昏昏。白鸟下公府，青山当县门。",
            "故人是邑尉，过客驻征轩。不惮烟波阔，思君一笑言。"
        ],
        "notes": [
            ""
        ],
        "volume": "卷二百",
        "no#": 132
    },
    {
        "title": "题金城临河驿楼",
        "author": "岑参",
        "biography": "",
        "paragraphs": [
            "古戍依重险，高楼见五凉。山根盘驿道，河水浸城墙。",
            "庭树巢鹦鹉，园花隐麝香。忽如江浦上，忆作捕鱼郎。"
        ],
        "notes": [
            ""
        ],
        "volume": "卷二百",
        "no#": 133
    },
    {
        "title": "初授官题高冠草堂",
        "author": "岑参",
        "biography": "",
        "paragraphs": [
            "三十始一命，宦情多欲阑。自怜无旧业，不敢耻微官。",
            "涧水吞樵路，山花醉药栏。只缘五斗米，辜负一渔竿。"
        ],
        "notes": [
            ""
        ],
        "volume": "卷二百",
        "no#": 134
    },
    {
        "title": "题虢州西楼",
        "author": "岑参",
        "biography": "",
        "paragraphs": [
            "错料一生事，蹉跎今白头。纵横皆失计，妻子也堪羞。",
            "明主虽然弃，丹心亦未休。愁来无去处，只上郡西楼。"
        ],
        "notes": [
            ""
        ],
        "volume": "卷二百",
        "no#": 135
    },
    {
        "title": "夜过磐石，隔河望永乐，寄闺中，效齐梁体",
        "author": "岑参",
        "biography": "",
        "paragraphs": [
            "盈盈一水隔，寂寂二更初。波上思罗袜，鱼边忆素书。",
            "月如眉已画，云似鬓新梳。春物知人意，桃花笑索居。"
        ],
        "notes": [
            ""
        ],
        "volume": "卷二百",
        "no#": 136
    },
    {
        "title": "河西春暮忆秦中",
        "author": "岑参",
        "biography": "",
        "paragraphs": [
            "渭北春已老，河西人未归。边城细草出，客馆梨花飞。",
            "别后乡梦数，昨来家信稀。凉州三月半，犹未脱寒衣。"
        ],
        "notes": [
            ""
        ],
        "volume": "卷二百",
        "no#": 137
    },
    {
        "title": "过酒泉，忆杜陵别业",
        "author": "岑参",
        "biography": "",
        "paragraphs": [
            "昨夜宿祁连，今朝过酒泉。黄沙西际海，白草北连天。",
            "愁里难消日，归期尚来年。阳关万里梦，知处杜陵田。"
        ],
        "notes": [
            ""
        ],
        "volume": "卷二百",
        "no#": 138
    },
    {
        "title": "早发焉耆，怀终南别业",
        "author": "岑参",
        "biography": "",
        "paragraphs": [
            "晓笛别乡泪，秋冰鸣马蹄。一身虏云外，万里胡天西。",
            "终日见征战，连年闻鼓鼙。故山在何处，昨日梦清溪。"
        ],
        "notes": [
            ""
        ],
        "volume": "卷二百",
        "no#": 139
    },
    {
        "title": "宿铁关西馆",
        "author": "岑参",
        "biography": "",
        "paragraphs": [
            "马汗踏成泥，朝驰几万蹄。雪中行地角，火处宿天倪。",
            "塞迥心常怯，乡遥梦亦迷。那知故园月，也到铁关西。"
        ],
        "notes": [
            ""
        ],
        "volume": "卷二百",
        "no#": 140
    },
    {
        "title": "首秋轮台",
        "author": "岑参",
        "biography": "",
        "paragraphs": [
            "异域阴山外，孤城雪海边。秋来唯有雁，夏尽不闻蝉。",
            "雨拂毡墙湿，风摇毳幕膻。轮台万里地，无事历三年。"
        ],
        "notes": [
            ""
        ],
        "volume": "卷二百",
        "no#": 141
    },
    {
        "title": "北庭作",
        "author": "岑参",
        "biography": "",
        "paragraphs": [
            "雁塞通盐泽，龙堆接醋沟。孤城天北畔，绝域海西头。",
            "秋雪春仍下，朝风夜不休。可知年四十，犹自未封侯。"
        ],
        "notes": [
            ""
        ],
        "volume": "卷二百",
        "no#": 142
    },
    {
        "title": "轮台即事",
        "author": "岑参",
        "biography": "",
        "paragraphs": [
            "轮台风物异，地是古单于。三月无青草，千家尽白榆。",
            "蕃书文字别，胡俗语音殊。愁见流沙北，天西海一隅。"
        ],
        "notes": [
            ""
        ],
        "volume": "卷二百",
        "no#": 143
    },
    {
        "title": "还东山洛上作",
        "author": "岑参",
        "biography": "",
        "paragraphs": [
            "春流急不浅，归枻去何迟。愁客叶舟里，夕阳花水时。",
            "云晴开䗖蝀，棹发起鸬鹚。莫道东山远，衡门在梦思。"
        ],
        "notes": [
            ""
        ],
        "volume": "卷二百",
        "no#": 144
    },
    {
        "title": "杨固店",
        "author": "岑参",
        "biography": "",
        "paragraphs": [
            "客舍梨叶赤，邻家闻捣衣。夜来尝有梦，坠泪缘思归。",
            "洛水行欲尽，缑山看渐微。长安只千里，何事信音稀。"
        ],
        "notes": [
            ""
        ],
        "volume": "卷二百",
        "no#": 145
    },
    {
        "title": "巴南舟中，思陆浑别业",
        "author": "岑参",
        "biography": "",
        "paragraphs": [
            "泸水南州远，巴山北客稀。岭云撩乱起，溪鹭等闲飞。",
            "镜里愁衰鬓，舟中换旅衣。梦魂知忆处，无夜不先归。"
        ],
        "notes": [
            ""
        ],
        "volume": "卷二百",
        "no#": 146
    },
    {
        "title": "晚发五渡",
        "author": "岑参",
        "biography": "",
        "paragraphs": [
            "客厌巴南地，乡邻剑北天。江村片雨外，野寺夕阳边。",
            "芋叶藏山径，芦花杂渚田。舟行未可住，乘月且须牵。"
        ],
        "notes": [
            ""
        ],
        "volume": "卷二百",
        "no#": 147
    },
    {
        "title": "巴南舟中夜市",
        "author": "岑参",
        "biography": "",
        "paragraphs": [
            "渡口欲黄昏，归人争流喧。近钟清野寺，远火点江村。",
            "见雁思乡信，闻猿积泪痕。孤舟万里外，秋月不堪论。"
        ],
        "notes": [
            ""
        ],
        "volume": "卷二百",
        "no#": 148
    },
    {
        "title": "江上春叹",
        "author": "岑参",
        "biography": "",
        "paragraphs": [
            "腊月江上暖，南桥新柳枝。春风触处到，忆得故园时。",
            "终日不如意，出门何所之。从人觅颜色，自笑弱男儿。"
        ],
        "notes": [
            ""
        ],
        "volume": "卷二百",
        "no#": 149
    },
    {
        "title": "初至犍为作",
        "author": "岑参",
        "biography": "",
        "paragraphs": [
            "山色轩槛内，滩声枕席间。草生公府静，花落讼庭闲。",
            "云雨连三峡，风尘接百蛮。到来能几日，不觉鬓毛斑。"
        ],
        "notes": [
            ""
        ],
        "volume": "卷二百",
        "no#": 150
    },
    {
        "title": "使院中新栽柏树子，呈李十五栖筠",
        "author": "岑参",
        "biography": "",
        "paragraphs": [
            "爱尔青青色，移根此地来。不曾台上种，留向碛中栽。",
            "脆叶欺门柳，狂花笑院梅。不须愁岁晚，霜露岂能摧。"
        ],
        "notes": [
            ""
        ],
        "volume": "卷二百",
        "no#": 151
    },
    {
        "title": "咏郡斋壁画片云",
        "author": "岑参",
        "biography": "",
        "paragraphs": [
            "云片何人画，尘侵粉色微。未曾行雨去，不见逐风归。",
            "只怪偏凝壁，回看欲惹衣。丹青忽借便，移向帝乡飞。"
        ],
        "notes": [
            ""
        ],
        "volume": "卷二百",
        "no#": 152
    },
    {
        "title": "临洮龙兴寺玄上人院，同咏青木香丛",
        "author": "岑参",
        "biography": "",
        "paragraphs": [
            "移根自远方，种得在僧房。六月花新吐，三春叶已长。",
            "抽茎高锡杖，引影到绳床。只为能除疾，倾心向药王。"
        ],
        "notes": [
            ""
        ],
        "volume": "卷二百",
        "no#": 153
    },
    {
        "title": "成王挽歌",
        "author": "岑参",
        "biography": "",
        "paragraphs": [
            "幽山悲旧桂，长阪怆余兰。地底孤灯冷，泉中一镜寒。",
            "铭旌门客送，骑吹路人看。漫作琉璃碗，淮王误合丹。"
        ],
        "notes": [
            ""
        ],
        "volume": "卷二百",
        "no#": 154
    },
    {
        "title": "苗侍中挽歌二首",
        "author": "岑参",
        "biography": "",
        "paragraphs": [
            "摄政朝章重，持衡国相尊。笔端通造化，掌内运乾坤。",
            "青史遗芳满，黄枢故事存。空悲渭桥路，谁对汉皇言。",
            "天子悲元老，都人惜上公。优贤几杖在，会葬市朝空。",
            "丹旐飞斜日，清笳怨暮风。平生门下客，继美庙堂中。"
        ],
        "notes": [
            ""
        ],
        "volume": "卷二百",
        "no#": 155
    },
    {
        "title": "故仆射裴公挽歌三首",
        "author": "岑参",
        "biography": "",
        "paragraphs": [
            "盛德资邦杰，嘉谟作世程。门瞻驷马贵，时仰八龙名。",
            "罢市秦人送，还乡绛老迎。莫埋丞相印，留著付玄成。",
            "五府瞻高位，三台丧大贤。礼容还故绛，宠赠冠新田。",
            "气歇汾阴鼎，魂飞京兆阡。先时剑已没，陇树久苍然。",
            "富贵徒言久，乡闾殁后归。锦衣都未著，丹旐忽先飞。",
            "哀挽辞秦塞，悲笳出帝畿。遥知九原上，渐觉吊人稀。"
        ],
        "notes": [
            ""
        ],
        "volume": "卷二百",
        "no#": 156
    },
    {
        "title": "河西太守杜公挽歌四首",
        "author": "岑参",
        "biography": "",
        "paragraphs": [
            "蒙叟悲藏壑，殷宗惜济川。长安非旧日，京兆是新阡。",
            "黄霸官犹屈，苍生望已愆。唯余卿月在，留向杜陵悬。",
            "鼓角城中出，坟茔郭外新。雨随思太守，云从送夫人。",
            "蒿里埋双剑，松门闭万春。回瞻北堂上，金印已生尘。",
            "忆昨明光殿，新承天子恩。剖符移北地，授钺领西门。",
            "塞草迎军幕，边云拂使轩。至今闻陇外，戎虏尚亡魂。",
            "漫漫澄波阔，沉沉大厦深。秉心常匪席，行义每挥金。",
            "汲引窥兰室，招携入翰林。多君有令子，犹注世人心。"
        ],
        "notes": [
            ""
        ],
        "volume": "卷二百",
        "no#": 157
    },
    {
        "title": "故河南尹岐国公赠工部尚书苏公挽歌二首",
        "author": "岑参",
        "biography": "",
        "paragraphs": [
            "河尹恩荣旧，尚书宠赠新。一门传画戟，几世驾朱轮。",
            "夜色何时晓，泉台不复春。唯余朝服在，金印已生尘。",
            "白日扃泉户，青春掩夜台。旧堂阶草长，空院砌花开。",
            "山晚铭旌去，郊寒骑吹回。三川难可见，应惜庾公才。"
        ],
        "notes": [
            ""
        ],
        "volume": "卷二百",
        "no#": 158
    },
    {
        "title": "韩员外夫人清河县君崔氏挽歌二首",
        "author": "岑参",
        "biography": "",
        "paragraphs": [
            "令德当时重，高门举世推。从夫荣已绝，封邑宠难追。",
            "陌上人皆惜，花间鸟亦悲。仙郎看陇月，犹忆画眉时。",
            "遽闻伤别剑，忽复叹藏舟。灯冷泉中夜，衣寒地下秋。",
            "青松吊客泪，丹旐路人愁。徒有清河在，空悲逝水流。"
        ],
        "notes": [
            ""
        ],
        "volume": "卷二百",
        "no#": 159
    },
    {
        "title": "西河郡太原守张夫人挽歌",
        "author": "岑参",
        "biography": "",
        "paragraphs": [
            "鹊印庆仍传，鱼轩宠莫先。从夫元凯贵，训子孟轲贤。",
            "龙是双归日，鸾非独舞年。哀容今共尽，凄怆杜陵田。"
        ],
        "notes": [
            ""
        ],
        "volume": "卷二百",
        "no#": 160
    },
    {
        "title": "南溪别业",
        "author": "岑参",
        "biography": "",
        "paragraphs": [
            "结宇依青嶂，开轩对翠畴。树交花两色，溪合水重流。",
            "竹径春来扫，兰樽夜不收。逍遥自得意，鼓腹醉中游。"
        ],
        "notes": [
            ""
        ],
        "volume": "卷二百",
        "no#": 161
    }
]