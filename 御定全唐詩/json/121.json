[
    {
        "title": "送贺监归四明应制",
        "author": "李林甫",
        "biography": "",
        "paragraphs": [
            "挂冠知止足，岂独汉疏贤。入道求真侣，辞恩访列仙。",
            "睿文含日月，宸翰动云烟。鹤驾吴乡远，遥遥南斗边。"
        ],
        "notes": [
            ""
        ],
        "volume": "卷一百二十一",
        "no#": 1
    },
    {
        "title": "奉和圣制次琼岳应制",
        "author": "李林甫",
        "biography": "",
        "paragraphs": [
            "东幸从人望，西巡顺物回。云收二华出，天转五星来。",
            "十月农初罢，三驱礼复开。更看琼岳上，佳气接神台。"
        ],
        "notes": [
            ""
        ],
        "volume": "卷一百二十一",
        "no#": 2
    },
    {
        "title": "秋夜望月忆韩席等诸侍郎因以投赠",
        "author": "李林甫",
        "biography": "",
        "paragraphs": [
            "秋天碧云夜，明月悬东方。皓皓庭际色，稍稍林下光。",
            "桂华澄远近，璧彩散池塘。鸿雁飞难度，关山曲易长。",
            "揆予秉孤直，虚薄忝文昌。握镜惭先照，持衡愧后行。",
            "多才众君子，载笔久词场。作赋推潘岳，题诗许谢康。",
            "当时陪宴语，今夕恨相望。愿欲接高论，清晨朝建章。"
        ],
        "notes": [
            ""
        ],
        "volume": "卷一百二十一",
        "no#": 3
    },
    {
        "title": "流崖州至鬼门关作",
        "author": "杨炎",
        "biography": "",
        "paragraphs": [
            "一去一万里，千知千不还。崖州何处在，生度鬼门关。"
        ],
        "notes": [
            ""
        ],
        "volume": "卷一百二十一",
        "no#": 4
    },
    {
        "title": "赠元载歌妓",
        "author": "杨炎",
        "biography": "",
        "paragraphs": [
            "雪面淡眉天上女，凤箫鸾翅欲飞去。",
            "玉山翘翠步无尘，楚腰如柳不胜春。"
        ],
        "notes": [
            ""
        ],
        "volume": "卷一百二十一",
        "no#": 5
    },
    {
        "title": "别妻王韫秀",
        "author": "元载",
        "biography": "",
        "paragraphs": [
            "年来谁不厌龙钟，虽在侯门似不容。",
            "看取海山寒翠树，苦遭霜霰到秦封。"
        ],
        "notes": [
            ""
        ],
        "volume": "卷一百二十一",
        "no#": 6
    },
    {
        "title": "赋得云生栋梁间",
        "author": "陈希烈",
        "biography": "",
        "paragraphs": [
            "一片苍梧意，氤氲生栋梁。下帘山足暗，开户日添光。",
            "偏使衣裘润，能令枕簟凉。无心伴行雨，何必梦荆王。"
        ],
        "notes": [
            ""
        ],
        "volume": "卷一百二十一",
        "no#": 7
    },
    {
        "title": "奉和圣制三月三日",
        "author": "陈希烈",
        "biography": "",
        "paragraphs": [
            "上巳迂龙驾，中流泛羽觞。酒因朝太子，诗为乐贤王。",
            "锦缆方舟渡，琼筵大乐张。风摇垂柳色，花发异林香。",
            "野老歌无事，朝臣饮岁芳。皇情被群物，中外洽恩光。"
        ],
        "notes": [
            ""
        ],
        "volume": "卷一百二十一",
        "no#": 8
    },
    {
        "title": "省试白云起封中",
        "author": "陈希烈",
        "biography": "",
        "paragraphs": [
            "千年泰山顶，云起汉王封。不作奇峰状，宁分触石容。",
            "为霖虽易得，表圣自难逢。冉冉排空上，依依叠影重。",
            "素光非曳练，灵贶是从龙。岂学无心出，东西任所从。"
        ],
        "notes": [
            ""
        ],
        "volume": "卷一百二十一",
        "no#": 9
    },
    {
        "title": "郎月行",
        "author": "张渐",
        "biography": "",
        "paragraphs": [
            "朗月照帘幌，清夜有余姿。洞房怨孤枕，挟琴爱前墀。",
            "萱草已数叶，梨花复遍枝。去岁草始荣，与君新相知。",
            "今年花未落，谁分生别离。代情难重论，人事好乖移。",
            "合比月华满，分同月易亏。亏月当再圆，人别星陨天。",
            "吾欲竟此曲，意深不可传。叹息孤鸾鸟，伤心明镜前。"
        ],
        "notes": [
            ""
        ],
        "volume": "卷一百二十一",
        "no#": 10
    },
    {
        "title": "晓次荆江",
        "author": "宋昱",
        "biography": "",
        "paragraphs": [
            "孤舟大江水，水涉无昏曙。雨暗迷津时，云生望乡处。",
            "渔翁闲自乐，樵客纷多虑。秋色湖上山，归心日边树。",
            "徒称竹箭美，未得枫林趣。向夕垂钓还，吾从落潮去。"
        ],
        "notes": [
            ""
        ],
        "volume": "卷一百二十一",
        "no#": 11
    },
    {
        "title": "题石窟",
        "author": "宋昱",
        "biography": "",
        "paragraphs": [
            "梵宇开金地，香龛凿铁围。影中群象动，空里众灵飞。",
            "簷牖笼朱旭，房廊挹翠微。瑞莲生佛步，瑶树挂天衣。",
            "邀福功虽在，兴王代久非。谁知云朔外，更睹化胡归。"
        ],
        "notes": [
            ""
        ],
        "volume": "卷一百二十一",
        "no#": 12
    },
    {
        "title": "樟亭观涛",
        "author": "宋昱",
        "biography": "",
        "paragraphs": [
            "涛来势转雄，猎猎驾长风。雷震云霓里，山飞霜雪中。",
            "激流起平地，吹涝上侵空。翕辟乾坤异，盈虚日月同。",
            "艅艎从陆起，洲浦隔阡通。跳沫喷岩翠，翻波带景红。",
            "怒湍初抵北，却浪复归东。寂听堪增勇，晴看自发蒙。",
            "伍生传或谬，枚叟说难穷。来信应无已，申威亦匪躬。",
            "冲腾如决胜，回合似相攻。委质任平视，谁能涯始终。"
        ],
        "notes": [
            ""
        ],
        "volume": "卷一百二十一",
        "no#": 13
    }
]