[
    {
        "title": "感兴",
        "author": "郑谷",
        "biography": "",
        "paragraphs": [
            "禾黍不阳艳，竞栽桃李春。翻令力耕者，半作卖花人。"
        ],
        "notes": [
            ""
        ],
        "volume": "卷六百七十四",
        "no#": 1
    },
    {
        "title": "望湘亭",
        "author": "郑谷",
        "biography": "",
        "paragraphs": [
            "湘水似伊水，湘人非故人。登临独无语，风柳自摇春。"
        ],
        "notes": [
            ""
        ],
        "volume": "卷六百七十四",
        "no#": 2
    },
    {
        "title": "采桑",
        "author": "郑谷",
        "biography": "",
        "paragraphs": [
            "晓陌携笼去，桑林路隔淮。何如斗百草，赌取凤凰钗。"
        ],
        "notes": [
            ""
        ],
        "volume": "卷六百七十四",
        "no#": 3
    },
    {
        "title": "闷题",
        "author": "郑谷",
        "biography": "",
        "paragraphs": [
            "落第春相困，无心惜落花。荆山归不得，归得亦无家。"
        ],
        "notes": [
            ""
        ],
        "volume": "卷六百七十四",
        "no#": 4
    },
    {
        "title": "中台五题：乳毛松",
        "author": "郑谷",
        "biography": "",
        "paragraphs": [
            "松格一何高，何人号乳毛。霜天寓直夜，愧尔伴闲曹。"
        ],
        "notes": [
            ""
        ],
        "volume": "卷六百七十四",
        "no#": 5
    },
    {
        "title": "中台五题：樗里子墓",
        "author": "郑谷",
        "biography": "",
        "paragraphs": [
            "贤人骨已销，墓树几荣凋。正直魂如在，斋心愿一招。"
        ],
        "notes": [
            ""
        ],
        "volume": "卷六百七十四",
        "no#": 6
    },
    {
        "title": "中台五题：牡丹",
        "author": "郑谷",
        "biography": "",
        "paragraphs": [
            "乱前看不足，乱后眼偏明。却得蓬蒿力，遮藏见太平。"
        ],
        "notes": [
            ""
        ],
        "volume": "卷六百七十四",
        "no#": 7
    },
    {
        "title": "中台五题：玉蕊",
        "author": "郑谷",
        "biography": "",
        "paragraphs": [
            "唐昌树已荒，天意眷文昌。晓入微风起，春时雪满墙。"
        ],
        "notes": [
            ""
        ],
        "volume": "卷六百七十四",
        "no#": 8
    },
    {
        "title": "中台五题：石柱",
        "author": "郑谷",
        "biography": "",
        "paragraphs": [
            "暴乱免遗折，森罗贤达名。末郎何所取，叨继外门荣。"
        ],
        "notes": [
            ""
        ],
        "volume": "卷六百七十四",
        "no#": 9
    },
    {
        "title": "别同志",
        "author": "郑谷",
        "biography": "",
        "paragraphs": [
            "所立共寒苦，平生同与游。相看临远水，独自上孤舟。",
            "天淡沧浪晚，风悲兰杜秋。前程吟此景，为子上高楼。"
        ],
        "notes": [
            ""
        ],
        "volume": "卷六百七十四",
        "no#": 10
    },
    {
        "title": "送进士卢棨东归",
        "author": "郑谷",
        "biography": "",
        "paragraphs": [
            "灞岸草萋萋，离觞我独携。流年俱老大，失意又东西。",
            "晓楚山云满，春吴水树低。到家梅雨歇，犹有子规啼。"
        ],
        "notes": [
            ""
        ],
        "volume": "卷六百七十四",
        "no#": 11
    },
    {
        "title": "从叔郎中𫍯辍自秋曹分符安陆属，群盗倡致炽流毒江壖，竟以援兵不来，城池失守例削，今任却叙省衔退居荆汉之间，颇得琴尊之趣，因有寄献",
        "author": "郑谷",
        "biography": "",
        "paragraphs": [
            "华省称前任，何惭削一麾。沧洲失孤垒，白发出重围。",
            "苦节翻多难，空山自喜归。悠悠清汉上，渔者日相依。"
        ],
        "notes": [
            ""
        ],
        "volume": "卷六百七十四",
        "no#": 12
    },
    {
        "title": "送徐涣端公南归",
        "author": "郑谷",
        "biography": "",
        "paragraphs": [
            "青衿离白社，朱绶始言归。此去应多羡，初心尽不违。",
            "江帆和日落，越鸟近乡飞。一路春风里，杨花雪满衣。"
        ],
        "notes": [
            ""
        ],
        "volume": "卷六百七十四",
        "no#": 13
    },
    {
        "title": "送祠部曹郎中邺出守洋州",
        "author": "郑谷",
        "biography": "",
        "paragraphs": [
            "为儒欣出守，上路亦戎装。旧制诗多讽，分忧俗必康。",
            "开怀江稻熟，寄信露橙香。郡阁清吟夜，寒星识望郎。"
        ],
        "notes": [
            ""
        ],
        "volume": "卷六百七十四",
        "no#": 14
    },
    {
        "title": "送进士许彬",
        "author": "郑谷",
        "biography": "",
        "paragraphs": [
            "泗上未休兵，壶关事可惊。流年催我老，远道念君行。",
            "残雪临晴水，寒梅发故城。何当食新稻，岁稔又时平。"
        ],
        "notes": [
            ""
        ],
        "volume": "卷六百七十四",
        "no#": 15
    },
    {
        "title": "次韵和王驾校书结绶见寄之什",
        "author": "郑谷",
        "biography": "",
        "paragraphs": [
            "直应归谏署，方肯别山村。勤苦常同业，孤单共感恩。",
            "醉披仙鹤氅，吟扣野僧门。梦见君高趣，天凉自灌园。"
        ],
        "notes": [
            ""
        ],
        "volume": "卷六百七十四",
        "no#": 16
    },
    {
        "title": "秘阁伴直",
        "author": "郑谷",
        "biography": "",
        "paragraphs": [
            "秘阁锁书深，墙南列晚岑。吏人同野鹿，庭木似山林。",
            "浅井寒芜入，回廊叠藓侵。闲看薛稷鹤，共起五湖心。"
        ],
        "notes": [
            ""
        ],
        "volume": "卷六百七十四",
        "no#": 17
    },
    {
        "title": "送太学颜明经及第东归",
        "author": "郑谷",
        "biography": "",
        "paragraphs": [
            "平楚干戈后，田园失耦耕。艰难登一第，离乱省诸兄。",
            "树没春江涨，人繁野渡晴。闲来思学馆，犹梦雪窗明。"
        ],
        "notes": [
            ""
        ],
        "volume": "卷六百七十四",
        "no#": 18
    },
    {
        "title": "送进士赵能卿下第南归",
        "author": "郑谷",
        "biography": "",
        "paragraphs": [
            "不归何慰亲，归去旧风尘。洒泪惭关吏，无言对越人。",
            "远帆花月夜，微岸水天春。莫便随渔钓，平生已苦辛。"
        ],
        "notes": [
            ""
        ],
        "volume": "卷六百七十四",
        "no#": 19
    },
    {
        "title": "送人游边",
        "author": "郑谷",
        "biography": "",
        "paragraphs": [
            "春亦怯边游，此行风正秋。别离逢雨夜，道路向云州。",
            "碛树藏城近，沙河漾日流。将军方破虏，莫惜献良筹。"
        ],
        "notes": [
            ""
        ],
        "volume": "卷六百七十四",
        "no#": 20
    },
    {
        "title": "送人之九江谒郡侯苗员外绅",
        "author": "郑谷",
        "biography": "",
        "paragraphs": [
            "泽国寻知己，南浮不偶游。湓城分楚塞，庐岳对江州。",
            "晓饭临孤屿，春帆入乱流。双旌相望处，月白庾公楼。"
        ],
        "notes": [
            ""
        ],
        "volume": "卷六百七十四",
        "no#": 21
    },
    {
        "title": "送许棠先辈之官泾县",
        "author": "郑谷",
        "biography": "",
        "paragraphs": [
            "白头新作尉，县在故山中。高第能卑宦，前贤尚此风。",
            "芜湖春荡漾，梅雨昼溟蒙。佐理人安后，篇章莫废功。"
        ],
        "notes": [
            ""
        ],
        "volume": "卷六百七十四",
        "no#": 22
    },
    {
        "title": "送司封从叔员外徼赴华州裴尚书均辟",
        "author": "郑谷",
        "biography": "",
        "paragraphs": [
            "如何抛锦帐，莲府对莲峰。旧有云霞约，暂留鹓鹭踪。",
            "敷溪秋雪岸，树谷夕阳钟。尽入新吟境，归朝兴莫慵。"
        ],
        "notes": [
            ""
        ],
        "volume": "卷六百七十四",
        "no#": 23
    },
    {
        "title": "送京参翁先辈归闽中",
        "author": "郑谷",
        "biography": "",
        "paragraphs": [
            "解印东归去，人情此际多。名高五七字，道胜两重科。",
            "宿馆明寒烧，吟船兀夜波。家山春更好，越鸟在庭柯。"
        ],
        "notes": [
            ""
        ],
        "volume": "卷六百七十四",
        "no#": 24
    },
    {
        "title": "赠别",
        "author": "郑谷",
        "biography": "",
        "paragraphs": [
            "南游曾共游，相别倍相留。行色回灯晓，离声满竹秋。",
            "稳眠彭蠡浪，好醉岳阳楼。明日逢佳景，为君成白头。"
        ],
        "notes": [
            ""
        ],
        "volume": "卷六百七十四",
        "no#": 25
    },
    {
        "title": "南游",
        "author": "郑谷",
        "biography": "",
        "paragraphs": [
            "凄凉怀古意，湘浦吊灵均。故国经新岁，扁舟寄病身。",
            "山城多晓瘴，泽国少晴春。渐远无相识，青梅独向人。"
        ],
        "notes": [
            ""
        ],
        "volume": "卷六百七十四",
        "no#": 26
    },
    {
        "title": "巴賨旅寓寄朝中从叔",
        "author": "郑谷",
        "biography": "",
        "paragraphs": [
            "惊秋思浩然，信美向巴天。独倚临江树，初闻落日蝉。",
            "哀荣悲往事，漂泊念多年。未便甘休去，吾宗尽见怜。"
        ],
        "notes": [
            ""
        ],
        "volume": "卷六百七十四",
        "no#": 27
    },
    {
        "title": "寄司勋张员外学士",
        "author": "郑谷",
        "biography": "",
        "paragraphs": [
            "平昔偏知我，司勋张外郎。昨来闻俶扰，忧甚欲颠狂。",
            "烟暝搔愁鬓，春阴赖酒乡。江楼倚不得，横笛数声长。"
        ],
        "notes": [
            ""
        ],
        "volume": "卷六百七十四",
        "no#": 28
    },
    {
        "title": "寄边上从事",
        "author": "郑谷",
        "biography": "",
        "paragraphs": [
            "男儿怀壮节，何不事嫖姚。高叠观诸寨，全师护大朝。",
            "浅山寒放马，乱火夜防苗。下第春愁甚，劳君远见招。"
        ],
        "notes": [
            ""
        ],
        "volume": "卷六百七十四",
        "no#": 29
    },
    {
        "title": "寄左省韦起居序",
        "author": "郑谷",
        "biography": "",
        "paragraphs": [
            "风神何蕴藉，张绪正当年。端简炉香里，濡毫洞案边。",
            "饰装无雨备，著述减春眠。旦夕应弥入，银台晓候宣。"
        ],
        "notes": [
            ""
        ],
        "volume": "卷六百七十四",
        "no#": 30
    },
    {
        "title": "寄赠蓝田韦少府先辈",
        "author": "郑谷",
        "biography": "",
        "paragraphs": [
            "王畿第一县，县尉是词人。馆殿非初意，图书是旧贫。",
            "斫冰泉窦响，赛雪庙松春。自此升通籍，清华日近身。"
        ],
        "notes": [
            ""
        ],
        "volume": "卷六百七十四",
        "no#": 31
    },
    {
        "title": "寄怀元秀上人",
        "author": "郑谷",
        "biography": "",
        "paragraphs": [
            "悠悠干禄利，草草废渔樵。身世堪惆怅，风骚颇寂寥。",
            "高秋期野步，积雨放趋朝。得句如相忆，莎斋且见招。"
        ],
        "notes": [
            ""
        ],
        "volume": "卷六百七十四",
        "no#": 32
    },
    {
        "title": "赠圆昉公",
        "author": "郑谷",
        "biography": "",
        "paragraphs": [
            "天阶让紫衣，冷格鹤犹卑。道胜嫌名出，身闲觉老迟。",
            "晚香延宿火，寒磬度高枝。长说长松寺，他年与我期。"
        ],
        "notes": [
            ""
        ],
        "volume": "卷六百七十四",
        "no#": 33
    },
    {
        "title": "寄题方干处士",
        "author": "郑谷",
        "biography": "",
        "paragraphs": [
            "山雪照湖水，漾舟湖畔归。松篁调远籁，台榭发清辉。",
            "野岫分闲径，渔家并掩扉。暮年诗力在，新句更幽微。"
        ],
        "notes": [
            ""
        ],
        "volume": "卷六百七十四",
        "no#": 34
    },
    {
        "title": "寄献湖州从叔员外",
        "author": "郑谷",
        "biography": "",
        "paragraphs": [
            "顾渚山边郡，溪将罨画通。远看城郭里，全在水云中。",
            "西阁归何晚，东吴兴未穷。茶香紫笋露，洲回白苹风。",
            "歌缓眉低翠，杯明蜡翦红。政成寻往事，辍棹问渔翁。"
        ],
        "notes": [
            ""
        ],
        "volume": "卷六百七十四",
        "no#": 35
    },
    {
        "title": "访姨兄王斌渭口别墅",
        "author": "郑谷",
        "biography": "",
        "paragraphs": [
            "枯桑河上村，寥落旧田园。少小曾来此，悲凉不可言。",
            "访邻多指冢，问路半移原。久歉家僮散，初晴野荠繁。",
            "客帆悬极浦，渔网晒危轩。苦涩诗盈箧，荒唐酒满尊。",
            "高枝霜果在，幽渚暝禽喧。远霭笼樵响，微烟起烧痕。",
            "哀荣孤族分，感激外兄恩。三宿忘归去，圭峰恰对门。"
        ],
        "notes": [
            ""
        ],
        "volume": "卷六百七十四",
        "no#": 36
    },
    {
        "title": "放朝偶作",
        "author": "郑谷",
        "biography": "",
        "paragraphs": [
            "寒极放朝天，欣闻半夜宣。时安逢密雪，日晏得高眠。",
            "拥褐同休假，吟诗贺有年。坐来幽兴在，松亚小窗前。"
        ],
        "notes": [
            ""
        ],
        "volume": "卷六百七十四",
        "no#": 37
    },
    {
        "title": "顺动后蓝田偶作",
        "author": "郑谷",
        "biography": "",
        "paragraphs": [
            "小谏升中谏，三年侍玉除。且言无所补，浩叹欲何如。",
            "宫阙飞灰烬，嫔嫱落里闾。蓝峰秋更碧，沾洒望銮舆。"
        ],
        "notes": [
            ""
        ],
        "volume": "卷六百七十四",
        "no#": 38
    },
    {
        "title": "府中寓止寄赵大谏",
        "author": "郑谷",
        "biography": "",
        "paragraphs": [
            "老作含香客，贫无僦舍钱。神州容寄迹，大尹是同年。",
            "密迩都忘倦，乖慵益见怜。雪风花月好，中夜便招延。"
        ],
        "notes": [
            ""
        ],
        "volume": "卷六百七十四",
        "no#": 39
    },
    {
        "title": "峡中寓止二首",
        "author": "郑谷",
        "biography": "",
        "paragraphs": [
            "荆州未解围，小县结茅茨。强对官人笑，甘为野鹤欺。",
            "江春铺网阔，市晚鬻蔬迟。子美犹如此，翻然不敢悲。",
            "传闻殊不定，銮辂几时还。俗易无常性，江清见老颜。",
            "夜船归草市，春步上茶山。寨将来相问，儿童竞启关。"
        ],
        "notes": [
            ""
        ],
        "volume": "卷六百七十四",
        "no#": 40
    },
    {
        "title": "颜惠詹事即孤侄舅氏谪官黔巫舟中相遇怆然有寄",
        "author": "郑谷",
        "biography": "",
        "paragraphs": [
            "犹子在天末，念渠怀渭阳。巴山偶会遇，江浦共悲凉。",
            "谪宦君何远，穷游我自强。瘴村三月暮，雨熟野梅黄。"
        ],
        "notes": [
            ""
        ],
        "volume": "卷六百七十四",
        "no#": 41
    },
    {
        "title": "访题进士孙秦延福南街居",
        "author": "郑谷",
        "biography": "",
        "paragraphs": [
            "多病久离索，相寻聊解颜。短墙通御水，疏树出南山。",
            "岁月何难老，园林未得还。无门共荣达，孤坐却如闲。"
        ],
        "notes": [
            ""
        ],
        "volume": "卷六百七十四",
        "no#": 42
    },
    {
        "title": "访题进士张乔延兴门外所居",
        "author": "郑谷",
        "biography": "",
        "paragraphs": [
            "平生苦节同，旦夕会原东。掩卷斜阳里，看山落木中。",
            "星霜今欲老，江海业全空。近日文场内，因君起古风。"
        ],
        "notes": [
            ""
        ],
        "volume": "卷六百七十四",
        "no#": 43
    },
    {
        "title": "寄南浦谪官",
        "author": "郑谷",
        "biography": "",
        "paragraphs": [
            "多才翻得罪，天末抱穷忧。白首为迁客，青山绕万州。",
            "醉欹梅障晓，歌厌竹枝秋。望阙怀乡泪，荆江水共流。"
        ],
        "notes": [
            ""
        ],
        "volume": "卷六百七十四",
        "no#": 44
    },
    {
        "title": "李夷遇侍御久滞水乡因抒寄怀",
        "author": "郑谷",
        "biography": "",
        "paragraphs": [
            "簪豸年何久，悬帆兴甚长。江流爱吴越，诗格愈齐梁。",
            "竹寺晴吟远，兰洲晚泊香。高闲徒自任，华省待为郎。"
        ],
        "notes": [
            ""
        ],
        "volume": "卷六百七十四",
        "no#": 45
    },
    {
        "title": "寄膳部李郎中昌符",
        "author": "郑谷",
        "biography": "",
        "paragraphs": [
            "鄠郊陪野步，早岁偶因诗。自后吟新句，长愁减旧知。",
            "静灯微落烬，寒砚旋生澌。夜夜冥搜苦，那能鬓不衰。"
        ],
        "notes": [
            ""
        ],
        "volume": "卷六百七十四",
        "no#": 46
    },
    {
        "title": "寄前水部贾员外嵩",
        "author": "郑谷",
        "biography": "",
        "paragraphs": [
            "谢病别文昌，仙舟向越乡。贵为金马客，雅称水曹郎。",
            "白鹭同孤洁，清波共渺茫。相如词赋外，骚雅趣何长。"
        ],
        "notes": [
            ""
        ],
        "volume": "卷六百七十四",
        "no#": 47
    },
    {
        "title": "寄棋客",
        "author": "郑谷",
        "biography": "",
        "paragraphs": [
            "松窗楸局稳，相顾思皆凝。几局赌山果，一先饶海僧。",
            "覆图闻夜雨，下子对秋灯。何日无羁束，期君向杜陵。"
        ],
        "notes": [
            ""
        ],
        "volume": "卷六百七十四",
        "no#": 48
    },
    {
        "title": "闻进士许彬罢举归睦州怅然怀寄",
        "author": "郑谷",
        "biography": "",
        "paragraphs": [
            "桐庐归旧庐，垂老复樵渔。吾子虽言命，乡人懒读书。",
            "烟舟撑晚浦，雨屐剪春蔬。异代名方振，哀吟莫废初。"
        ],
        "notes": [
            ""
        ],
        "volume": "卷六百七十四",
        "no#": 49
    },
    {
        "title": "长安夜坐寄怀湖外嵇处士",
        "author": "郑谷",
        "biography": "",
        "paragraphs": [
            "万里念江海，浩然天地秋。风高群木落，夜久数星流。",
            "钟绝分宫漏，萤微隔御沟。遥思洞庭上，苇露滴渔舟。"
        ],
        "notes": [
            ""
        ],
        "volume": "卷六百七十四",
        "no#": 50
    },
    {
        "title": "赠文士王雄",
        "author": "郑谷",
        "biography": "",
        "paragraphs": [
            "知己竟何人，哀君尚苦辛。图书长在手，文学老于身。",
            "公道天难废，贞姿世任嗔。小斋松菊静，愿卜子为邻。"
        ],
        "notes": [
            ""
        ],
        "volume": "卷六百七十四",
        "no#": 51
    },
    {
        "title": "赠富平李宰",
        "author": "郑谷",
        "biography": "",
        "paragraphs": [
            "夫君清且贫，琴鹤最相亲。简肃诸曹事，安闲一境人。",
            "陵山云里拜，渠路雨中巡。易得连宵醉，千缸石冻春。"
        ],
        "notes": [
            ""
        ],
        "volume": "卷六百七十四",
        "no#": 52
    },
    {
        "title": "赠尚颜上人",
        "author": "郑谷",
        "biography": "",
        "paragraphs": [
            "相寻喜可知，放锡便论诗。酷爱山兼水，唯应我与师。",
            "风雷吟不觉，猿鹤老为期。近辈推栖白，其如趣向卑。"
        ],
        "notes": [
            ""
        ],
        "volume": "卷六百七十四",
        "no#": 53
    },
    {
        "title": "赠泗口苗居士",
        "author": "郑谷",
        "biography": "",
        "paragraphs": [
            "岁晏乐园林，维摩契道心。江云寒不散，庭雪夜方深。",
            "酒劝渔人饮，诗怜稚子吟。四郊多垒日，勉我舍朝簪。"
        ],
        "notes": [
            ""
        ],
        "volume": "卷六百七十四",
        "no#": 54
    },
    {
        "title": "梁烛处士辞金陵，相国杜公归旧山，因以寄赠",
        "author": "郑谷",
        "biography": "",
        "paragraphs": [
            "相庭留不得，江野有苔矶。两浙寻山遍，孤舟载鹤归。",
            "世间书读尽，云外客来稀。谏署搜贤急，应难惜布衣。"
        ],
        "notes": [
            ""
        ],
        "volume": "卷六百七十四",
        "no#": 55
    },
    {
        "title": "哭建州李员外频",
        "author": "郑谷",
        "biography": "",
        "paragraphs": [
            "令终归故里，末岁道如初。旧友谁为志，清风岂易书。",
            "雨坟生野蕨，乡奠钓江鱼。独夜吟还泣，前年伴直庐。"
        ],
        "notes": [
            ""
        ],
        "volume": "卷六百七十四",
        "no#": 56
    },
    {
        "title": "哭进士李洞二首",
        "author": "郑谷",
        "biography": "",
        "paragraphs": [
            "所惜绝吟声，不悲君不荣。李端终薄宦，贾岛得高名。",
            "旅葬新坟小，遗孤远俗轻。犹疑随计晚，昨夜草虫鸣。",
            "自闻东蜀病，唯我独关情。若近长江死，想君胜在生。",
            "瘴蒸丹旐湿，灯隔素帷清。冢树僧栽后，新蝉一两声。"
        ],
        "notes": [
            ""
        ],
        "volume": "卷六百七十四",
        "no#": 57
    },
    {
        "title": "南康郡牧陆肱郎中辟许棠先辈为郡从事，因有寄赠",
        "author": "郑谷",
        "biography": "",
        "paragraphs": [
            "末路思前侣，犹为恋故巢。江山多胜境，宾主是贫交。",
            "饮舫闲依苇，琴堂雅结茅。夜清僧伴宿，水月在松梢。"
        ],
        "notes": [
            ""
        ],
        "volume": "卷六百七十四",
        "no#": 58
    },
    {
        "title": "久不得张乔消息",
        "author": "郑谷",
        "biography": "",
        "paragraphs": [
            "天末去程孤，沿淮复向吴。乱离何处甚，安稳到家无。",
            "树尽云垂野，樯稀月满湖。伤心绕村落，应少旧耕夫。"
        ],
        "notes": [
            ""
        ],
        "volume": "卷六百七十四",
        "no#": 59
    },
    {
        "title": "题嵩高隐者居",
        "author": "郑谷",
        "biography": "",
        "paragraphs": [
            "岂易访仙踪，云萝千万重。他年来卜隐，此景愿相容。",
            "乱水林中路，深山雪里钟。见君琴酒乐，回首兴何慵。"
        ],
        "notes": [
            ""
        ],
        "volume": "卷六百七十四",
        "no#": 60
    },
    {
        "title": "赵璘郎中席上赋蝴蝶",
        "author": "郑谷",
        "biography": "",
        "paragraphs": [
            "寻艳复寻香，似闲还似忙。暖烟沈蕙径，微雨宿花房。",
            "书幌轻随梦，歌楼误采妆。王孙深属意，绣入舞衣裳。"
        ],
        "notes": [
            ""
        ],
        "volume": "卷六百七十四",
        "no#": 61
    },
    {
        "title": "贺进士骆用锡登第",
        "author": "郑谷",
        "biography": "",
        "paragraphs": [
            "苦辛垂二纪，擢第却沾裳。春榜到春晚，一家荣一乡。",
            "题名登塔喜，醵宴为花忙。好是东归日，高槐蕊半黄。"
        ],
        "notes": [
            ""
        ],
        "volume": "卷六百七十四",
        "no#": 62
    },
    {
        "title": "兴州东池",
        "author": "郑谷",
        "biography": "",
        "paragraphs": [
            "南连乳郡流，阔碧浸晴楼。彻底千峰影，无风一片秋。",
            "垂杨拂莲叶，返照媚渔舟。鉴貌还惆怅，难遮两鬓羞。"
        ],
        "notes": [
            ""
        ],
        "volume": "卷六百七十四",
        "no#": 63
    },
    {
        "title": "渠江旅思",
        "author": "郑谷",
        "biography": "",
        "paragraphs": [
            "流落复蹉跎，交亲半逝波。谋身非不切，言命欲如何。",
            "故楚春田废，穷巴瘴雨多。引人乡泪尽，夜夜竹枝歌。"
        ],
        "notes": [
            ""
        ],
        "volume": "卷六百七十四",
        "no#": 64
    },
    {
        "title": "登杭州城",
        "author": "郑谷",
        "biography": "",
        "paragraphs": [
            "漠漠江天外，登临返照间。潮来无别浦，木落见他山。",
            "沙鸟晴飞远，渔人夜唱闲。岁穷归未得，心逐片帆还。"
        ],
        "notes": [
            ""
        ],
        "volume": "卷六百七十四",
        "no#": 65
    },
    {
        "title": "曲江",
        "author": "郑谷",
        "biography": "",
        "paragraphs": [
            "细草岸西东，酒旗摇水风。楼台在烟杪，鸥鹭下沙中。",
            "翠幄晴相接，芳洲夜暂空。何人赏秋景，兴与此时同。"
        ],
        "notes": [
            ""
        ],
        "volume": "卷六百七十四",
        "no#": 66
    },
    {
        "title": "沙苑",
        "author": "郑谷",
        "biography": "",
        "paragraphs": [
            "茫茫信马行，不似近都城。苑吏犹迷路，江人莫问程。",
            "聚来千嶂出，落去一川平。日暮客心速，愁闻雁数声。"
        ],
        "notes": [
            ""
        ],
        "volume": "卷六百七十四",
        "no#": 67
    },
    {
        "title": "通川客舍",
        "author": "郑谷",
        "biography": "",
        "paragraphs": [
            "奔走失前计，淹留非本心。已难消永夜，况复听秋霖。",
            "渐解巴儿语，谁怜越客吟。黄花徒满手，白发不胜簪。"
        ],
        "notes": [
            ""
        ],
        "volume": "卷六百七十四",
        "no#": 68
    },
    {
        "title": "潼关道中",
        "author": "郑谷",
        "biography": "",
        "paragraphs": [
            "白道晓霜迷，离灯照马嘶。秋风满关树，残月隔河鸡。",
            "来往非无倦，穷通岂易齐。何年归故社，披雨剪春畦。"
        ],
        "notes": [
            ""
        ],
        "volume": "卷六百七十四",
        "no#": 69
    },
    {
        "title": "终南白鹤观",
        "author": "郑谷",
        "biography": "",
        "paragraphs": [
            "步步景通真，门前众水分。柽萝诸洞合，钟磬上清闻。",
            "古木千寻雪，寒山万丈云。终期扫坛级，来事紫阳君。"
        ],
        "notes": [
            ""
        ],
        "volume": "卷六百七十四",
        "no#": 70
    },
    {
        "title": "题兴善寺寂上人院",
        "author": "郑谷",
        "biography": "",
        "paragraphs": [
            "客来风雨后，院静似荒凉。罢讲蛩离砌，思山叶满廊。",
            "腊高兴故疾，炉暖发余香。自说匡庐侧，杉阴半石床。"
        ],
        "notes": [
            ""
        ],
        "volume": "卷六百七十四",
        "no#": 71
    },
    {
        "title": "题水部李羽员外招国里居",
        "author": "郑谷",
        "biography": "",
        "paragraphs": [
            "野色入前轩，翛然琴与尊。画僧依寺壁，栽苇学江村。",
            "自酝花前酒，谁敲雪里门。不辞朝谒远，唯要近慈恩。"
        ],
        "notes": [
            ""
        ],
        "volume": "卷六百七十四",
        "no#": 72
    },
    {
        "title": "信美寺岑上人",
        "author": "郑谷",
        "biography": "",
        "paragraphs": [
            "巡礼诸方遍，湘南颇有缘。焚香老山寺，乞食向江船。",
            "纱碧笼名画，灯寒照净禅。我来能永日，莲漏滴阶前。"
        ],
        "notes": [
            ""
        ],
        "volume": "卷六百七十四",
        "no#": 73
    },
    {
        "title": "池上",
        "author": "郑谷",
        "biography": "",
        "paragraphs": [
            "池榭惬幽独，狂吟学解嘲。露荷香自在，风竹冷相敲。",
            "丧志嫌孤宦，忘机爱澹交。仙山如有分，必拟访三茅。"
        ],
        "notes": [
            ""
        ],
        "volume": "卷六百七十四",
        "no#": 74
    },
    {
        "title": "游贵侯城南林墅",
        "author": "郑谷",
        "biography": "",
        "paragraphs": [
            "韦杜八九月，亭台高下风。独来新霁后，闲步澹烟中。",
            "荷密连池绿，柿繁和叶红。主人贪贵达，清境属邻翁。"
        ],
        "notes": [
            ""
        ],
        "volume": "卷六百七十四",
        "no#": 75
    },
    {
        "title": "江行",
        "author": "郑谷",
        "biography": "",
        "paragraphs": [
            "漂泊病难任，逢人泪满襟。关东多事日，天末未归心。",
            "夜雨荆江涨，春云郢树深。殷勤听渔唱，渐次入吴音。"
        ],
        "notes": [
            ""
        ],
        "volume": "卷六百七十四",
        "no#": 76
    },
    {
        "title": "舟次通泉精舍",
        "author": "郑谷",
        "biography": "",
        "paragraphs": [
            "江清如洛汭，寺好似香山。劳倦孤舟里，登临半日间。",
            "树凉巢鹤健，岩响语僧闲。更共幽云约，秋随绛帐还。"
        ],
        "notes": [
            ""
        ],
        "volume": "卷六百七十四",
        "no#": 77
    },
    {
        "title": "水轩",
        "author": "郑谷",
        "biography": "",
        "paragraphs": [
            "日日狎沙禽，偷安且放吟。读书老不入，爱酒病还深。",
            "歉后为羁客，兵余问故林。杨花满床席，搔首度春阴。"
        ],
        "notes": [
            ""
        ],
        "volume": "卷六百七十四",
        "no#": 78
    },
    {
        "title": "浔阳姚宰厅作",
        "author": "郑谷",
        "biography": "",
        "paragraphs": [
            "县幽公事稀，庭草是山薇。足得招棋侣，何妨著道衣。",
            "野泉当案落，汀鹭入衙飞。寺去东林近，多应隔宿归。"
        ],
        "notes": [
            ""
        ],
        "volume": "卷六百七十四",
        "no#": 79
    },
    {
        "title": "梓潼岁暮",
        "author": "郑谷",
        "biography": "",
        "paragraphs": [
            "江城无宿雪，风物易为春。酒美消磨日，梅香著莫人。",
            "老吟穷景象，多难损精神。渐有还京望，绵州减战尘。"
        ],
        "notes": [
            ""
        ],
        "volume": "卷六百七十四",
        "no#": 80
    },
    {
        "title": "咸阳",
        "author": "郑谷",
        "biography": "",
        "paragraphs": [
            "咸阳城下宿，往事可悲思。未有谋身计，频迁反正期。",
            "冻河孤棹涩，老树叠巢危。莫问今行止，漂漂不自知。"
        ],
        "notes": [
            ""
        ],
        "volume": "卷六百七十四",
        "no#": 81
    },
    {
        "title": "长安感兴",
        "author": "郑谷",
        "biography": "",
        "paragraphs": [
            "徒劳悲丧乱，自古戒繁华。落日狐兔径，近年公相家。",
            "可悲闻玉笛，不见走香车。寂寞墙匡里，春阴挫杏花。"
        ],
        "notes": [
            ""
        ],
        "volume": "卷六百七十四",
        "no#": 82
    },
    {
        "title": "闻所知游樊川有寄",
        "author": "郑谷",
        "biography": "",
        "paragraphs": [
            "谁无泉石趣，朝下少同过。贪胜觉程近，爱闲经宿多。",
            "片沙留白鸟，高木引青萝。醉把渔竿去，殷勤藉岸莎。"
        ],
        "notes": [
            ""
        ],
        "volume": "卷六百七十四",
        "no#": 83
    },
    {
        "title": "张谷田舍",
        "author": "郑谷",
        "biography": "",
        "paragraphs": [
            "县官清且俭，深谷有人家。一径入寒竹，小桥穿野花。",
            "碓喧春涧满，梯倚绿桑斜。自说年来稔，前村酒可赊。"
        ],
        "notes": [
            ""
        ],
        "volume": "卷六百七十四",
        "no#": 84
    },
    {
        "title": "深居",
        "author": "郑谷",
        "biography": "",
        "paragraphs": [
            "吾道有谁同，深居自固穷。殷勤谢绿树，朝夕惠清风。",
            "书满闲窗下，琴横野艇中。年来头更白，雅称钓鱼翁。"
        ],
        "notes": [
            ""
        ],
        "volume": "卷六百七十四",
        "no#": 85
    },
    {
        "title": "端居",
        "author": "郑谷",
        "biography": "",
        "paragraphs": [
            "叶叶下高梧，端居失所图。乱离时辈少，风月夜吟孤。",
            "旧疾衰还有，穷愁醉暂无。秋光如水国，不语理霜须。"
        ],
        "notes": [
            ""
        ],
        "volume": "卷六百七十四",
        "no#": 86
    },
    {
        "title": "郊园",
        "author": "郑谷",
        "biography": "",
        "paragraphs": [
            "相近复相寻，山僧与水禽。烟蓑春钓静，雪屋夜棋深。",
            "雅道谁开口，时风未醒心。溪光何以报，只有醉和吟。"
        ],
        "notes": [
            ""
        ],
        "volume": "卷六百七十四",
        "no#": 87
    },
    {
        "title": "郊野",
        "author": "郑谷",
        "biography": "",
        "paragraphs": [
            "蓼水菊篱边，新晴有乱蝉。秋光终寂寞，晚醉自留连。",
            "野湿禾中露，村闲社后天。题诗满红叶，何必浣花笺。"
        ],
        "notes": [
            ""
        ],
        "volume": "卷六百七十四",
        "no#": 88
    },
    {
        "title": "旅寓洛南村舍",
        "author": "郑谷",
        "biography": "",
        "paragraphs": [
            "村落清明近，秋千稚女夸。春阴妨柳絮，月黑见梨花。",
            "白鸟窥鱼网，青帘认酒家。幽栖虽自适，交友在京华。"
        ],
        "notes": [
            ""
        ],
        "volume": "卷六百七十四",
        "no#": 89
    },
    {
        "title": "杏花",
        "author": "郑谷",
        "biography": "",
        "paragraphs": [
            "不学梅欺雪，轻红照碧池。小桃新谢后，双燕却来时。",
            "香属登龙客，烟笼宿蝶枝。临轩须貌取，风雨易离披。"
        ],
        "notes": [
            ""
        ],
        "volume": "卷六百七十四",
        "no#": 90
    },
    {
        "title": "水林檎花",
        "author": "郑谷",
        "biography": "",
        "paragraphs": [
            "一露一朝新，帘栊晓景分。艳和蜂蝶动，香带管弦闻。",
            "笑拟春无力，妆浓酒渐醺。直疑风起夜，飞去替行云。"
        ],
        "notes": [
            ""
        ],
        "volume": "卷六百七十四",
        "no#": 91
    },
    {
        "title": "蓼花",
        "author": "郑谷",
        "biography": "",
        "paragraphs": [
            "蔟蔟复悠悠，年年拂漫流。差池伴黄菊，冷淡过清秋。",
            "晚带鸣虫急，寒藏宿鹭愁。故溪归不得，凭仗系渔舟。"
        ],
        "notes": [
            ""
        ],
        "volume": "卷六百七十四",
        "no#": 92
    },
    {
        "title": "江梅",
        "author": "郑谷",
        "biography": "",
        "paragraphs": [
            "江梅且缓飞，前辈有歌词。莫惜黄金缕，难忘白雪枝。",
            "吟看归不得，醉嗅立如痴。和雨和烟折，含情寄所思。"
        ],
        "notes": [
            ""
        ],
        "volume": "卷六百七十四",
        "no#": 93
    },
    {
        "title": "荔枝",
        "author": "郑谷",
        "biography": "",
        "paragraphs": [
            "平昔谁相爱，骊山遇贵妃。枉教生处远，愁见摘来稀。",
            "晚夺红霞色，晴欺瘴日威。南荒何所恋，为尔即忘归。"
        ],
        "notes": [
            ""
        ],
        "volume": "卷六百七十四",
        "no#": 94
    },
    {
        "title": "驻跸华下同年司封员外从翁许共游西溪久违前契戏成寄赠",
        "author": "郑谷",
        "biography": "",
        "paragraphs": [
            "北渚牵吟兴，西溪爽共游。指期乘禁马，无暇狎沙鸥。",
            "纵目怀青岛，澄心想碧流。明公非不爱，应待泛龙舟。"
        ],
        "notes": [
            ""
        ],
        "volume": "卷六百七十四",
        "no#": 95
    },
    {
        "title": "谷自乱离之后在西蜀半纪之余多寓止精舍…四韵以吊之",
        "author": "郑谷",
        "biography": "",
        "paragraphs": [
            "每思闻净话，雨夜对禅床。未得重相见，秋灯照影堂。",
            "孤云终负约，薄宦转堪伤。梦绕长松塔，遥焚一炷香。"
        ],
        "notes": [
            ""
        ],
        "volume": "卷六百七十四",
        "no#": 96
    },
    {
        "title": "投时相十韵",
        "author": "郑谷",
        "biography": "",
        "paragraphs": [
            "何以保孤危，操修自不知。众中常杜口，梦里亦吟诗。",
            "失计辞山早，非才得仕迟。薄冰安可履，暗室岂能欺。",
            "勤苦流萤信，吁嗟宿燕知。残钟残漏晓，落叶落花时。",
            "故旧寒门少，文章外族衰。此生多𫐘轲，半世足漂离。",
            "省署随清品，渔舟爽素期。恋恩休未遂，双鬓渐成丝。"
        ],
        "notes": [
            ""
        ],
        "volume": "卷六百七十四",
        "no#": 97
    }
]