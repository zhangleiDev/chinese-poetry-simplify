[
    {
        "title": "牡丹二首",
        "author": "元稹",
        "biography": "",
        "paragraphs": [
            "簇蕊风频坏，裁红雨更新。眼看吹落地，便别一年春。",
            "繁绿阴全合，衰红展渐难。风光一抬举，犹得暂时看。"
        ],
        "notes": [
            ""
        ],
        "volume": "卷四百零九",
        "no#": 1
    },
    {
        "title": "象人",
        "author": "元稹",
        "biography": "",
        "paragraphs": [
            "被色空成象，观空色异真。自悲人是假，那复假为人。"
        ],
        "notes": [
            ""
        ],
        "volume": "卷四百零九",
        "no#": 2
    },
    {
        "title": "与杨十二巨源卢十九经济同游大安亭各赋二物各为五韵探得松石",
        "author": "元稹",
        "biography": "",
        "paragraphs": [
            "片石与孤松，曾经物外逢。月临栖鹤影，云抱老人峰。",
            "蜀客君当问，秦官我旧封。积膏当琥珀，新劫长芙蓉。",
            "待补苍苍去，樛柯早变龙。"
        ],
        "notes": [
            ""
        ],
        "volume": "卷四百零九",
        "no#": 3
    },
    {
        "title": "赋得春雪映早梅",
        "author": "元稹",
        "biography": "",
        "paragraphs": [
            "飞舞先春雪，因依上番梅。一枝方渐秀，六出已同开。",
            "积素光逾密，真花节暗催。抟风飘不散，见晛忽偏摧。",
            "郢曲琴空奏，羌音笛自哀。今朝两成咏，翻挟昔人才。"
        ],
        "notes": [
            ""
        ],
        "volume": "卷四百零九",
        "no#": 4
    },
    {
        "title": "赋得玉卮无当",
        "author": "元稹",
        "biography": "",
        "paragraphs": [
            "共惜连城宝，翻成无当卮。讵惭君子贵，深讶巧工隳。",
            "泛蚁功全小，如虹色不移。可怜殊砾石，何计辨糟醨。",
            "江海诚难满，盘筵莫忘施。纵乖斟酌意，犹得对光仪。"
        ],
        "notes": [
            ""
        ],
        "volume": "卷四百零九",
        "no#": 5
    },
    {
        "title": "赋得数蓂",
        "author": "元稹",
        "biography": "",
        "paragraphs": [
            "将课司天历，先观近砌蓂。一旬开应月，五日数从星。",
            "桂满丛初合，蟾亏影渐零。辨时长有素，数闰或余青。",
            "坠叶推前事，新芽察未形。尧年始今岁，方欲瑞千龄。"
        ],
        "notes": [
            ""
        ],
        "volume": "卷四百零九",
        "no#": 6
    },
    {
        "title": "赋得九月尽",
        "author": "元稹",
        "biography": "",
        "paragraphs": [
            "霜降三旬后，蓂余一叶秋。玄阴迎落日，凉魄尽残钩。",
            "半夜灰移管，明朝帝御裘。潘安过今夕，休咏赋中愁。"
        ],
        "notes": [
            ""
        ],
        "volume": "卷四百零九",
        "no#": 7
    },
    {
        "title": "赋得雨后花",
        "author": "元稹",
        "biography": "",
        "paragraphs": [
            "红芳怜静色，深与雨相宜。余滴下纤蕊，残珠堕细枝。",
            "浣花江上思，啼粉镜中窥。念此低回久，风光幸一吹。"
        ],
        "notes": [
            ""
        ],
        "volume": "卷四百零九",
        "no#": 8
    },
    {
        "title": "早归",
        "author": "元稹",
        "biography": "",
        "paragraphs": [
            "春静晓风微，凌晨带酒归。远山笼宿雾，高树影朝晖。",
            "饮马鱼惊水，穿花露滴衣。娇莺似相恼，含啭傍人飞。"
        ],
        "notes": [
            ""
        ],
        "volume": "卷四百零九",
        "no#": 9
    },
    {
        "title": "晚秋",
        "author": "元稹",
        "biography": "",
        "paragraphs": [
            "竹露滴寒声，离人晓思惊。酒醒秋簟冷，风急夏衣轻。",
            "寝倦解幽梦，虑闲添远情。谁怜独欹枕，斜月透窗明。"
        ],
        "notes": [
            ""
        ],
        "volume": "卷四百零九",
        "no#": 10
    },
    {
        "title": "送林复梦赴韦令辟",
        "author": "元稹",
        "biography": "",
        "paragraphs": [
            "蜀路危于剑，怜君自坦途。几回曾啖炙，千里远衔珠。",
            "野性便荒饮，时风忌酒徒。相门多礼让，前后莫相逾。"
        ],
        "notes": [
            ""
        ],
        "volume": "卷四百零九",
        "no#": 11
    },
    {
        "title": "忆杨十二",
        "author": "元稹",
        "biography": "",
        "paragraphs": [
            "杨子爱言诗，春天好咏时。恋花从马滞，联句放杯迟。",
            "日映含烟竹，风牵卧柳丝。南山更多兴，须作白云期。"
        ],
        "notes": [
            ""
        ],
        "volume": "卷四百零九",
        "no#": 12
    },
    {
        "title": "夜合",
        "author": "元稹",
        "biography": "",
        "paragraphs": [
            "绮树满朝阳，融融有露光。雨多疑濯锦，风散似分妆。",
            "叶密烟蒙火，枝低绣拂墙。更怜当暑见，留咏日偏长。"
        ],
        "notes": [
            ""
        ],
        "volume": "卷四百零九",
        "no#": 13
    },
    {
        "title": "新竹",
        "author": "元稹",
        "biography": "",
        "paragraphs": [
            "新篁才解箨，寒色已青葱。冉冉偏凝粉，萧萧渐引风。",
            "扶疏多透日，寥落未成丛。惟有团团节，坚贞大小同。"
        ],
        "notes": [
            ""
        ],
        "volume": "卷四百零九",
        "no#": 14
    },
    {
        "title": "秋相望",
        "author": "元稹",
        "biography": "",
        "paragraphs": [
            "簷月惊残梦，浮凉满夏衾。蟏蛸低户网，萤火度墙阴。",
            "炉暗灯光短，床空帐影深。此时相望久，高树忆横岑。"
        ],
        "notes": [
            ""
        ],
        "volume": "卷四百零九",
        "no#": 15
    },
    {
        "title": "春病",
        "author": "元稹",
        "biography": "",
        "paragraphs": [
            "病来闲卧久，因见静时心。残月晓窗迥，落花幽院深。",
            "望山移坐榻，行药步墙阴。车马门前度，遥闻哀苦吟。"
        ],
        "notes": [
            ""
        ],
        "volume": "卷四百零九",
        "no#": 16
    },
    {
        "title": "山竹枝",
        "author": "元稹",
        "biography": "",
        "paragraphs": [
            "深院虎溪竹，远公身自栽。多惭折君节，扶我出山来。",
            "贵宅安危步，难将混俗材。还投辋川水，从作老龙回。"
        ],
        "notes": [
            ""
        ],
        "volume": "卷四百零九",
        "no#": 17
    },
    {
        "title": "悟禅三首寄胡果",
        "author": "元稹",
        "biography": "",
        "paragraphs": [
            "近闻胡隐士，潜认得心王。不恨百年促，翻悲万劫长。",
            "有修终有限，无事亦无殃。慎莫通方便，应机不顿忘。",
            "百年都几日，何事苦嚣然。晚岁倦为学，闲心易到禅。",
            "病宜多宴坐，贫似少攀缘。自笑无名字，因名自在天。",
            "近见新章句，因知见在心。春游晋祠水，晴上霍山岑。",
            "问法僧当偈，还丹客赠金。莫惊头欲白，禅观老弥深。"
        ],
        "notes": [
            ""
        ],
        "volume": "卷四百零九",
        "no#": 18
    },
    {
        "title": "东台去",
        "author": "元稹",
        "biography": "",
        "paragraphs": [
            "陶君喜不遇，予每为君言。今日东台去，澄心在陆浑。",
            "旋抽随日俸，并买近山园。千万崔兼白，殷勤承主恩。"
        ],
        "notes": [
            ""
        ],
        "volume": "卷四百零九",
        "no#": 19
    },
    {
        "title": "戴光弓",
        "author": "元稹",
        "biography": "",
        "paragraphs": [
            "潞府筋角劲，戴光因合成。因君怀胆气，赠我定交情。",
            "不拟闲穿叶，那能枉始生。唯调一只箭，飞入破聊城。"
        ],
        "notes": [
            ""
        ],
        "volume": "卷四百零九",
        "no#": 20
    },
    {
        "title": "刘颇诗",
        "author": "元稹",
        "biography": "",
        "paragraphs": [
            "一言感激士，三世义忠臣。破瓮嫌妨路，烧庄耻属人。",
            "迥分辽海气，闲踏洛阳尘。傥使权由我，还君白马津。"
        ],
        "notes": [
            ""
        ],
        "volume": "卷四百零九",
        "no#": 21
    },
    {
        "title": "夜饮",
        "author": "元稹",
        "biography": "",
        "paragraphs": [
            "灯火隔帘明，竹梢风雨声。诗篇随意赠，杯酒越巡行。",
            "漫唱江朝曲，闲征药草名。莫辞终夜饮，朝起又营营。"
        ],
        "notes": [
            ""
        ],
        "volume": "卷四百零九",
        "no#": 22
    },
    {
        "title": "褒城驿",
        "author": "元稹",
        "biography": "",
        "paragraphs": [
            "严秦修此驿，兼涨驿前池。已种千竿竹，又栽千树梨。",
            "四年三月半，新笋晚花时。怅望东川去，等闲题作诗。"
        ],
        "notes": [
            ""
        ],
        "volume": "卷四百零九",
        "no#": 23
    },
    {
        "title": "闲二首",
        "author": "元稹",
        "biography": "",
        "paragraphs": [
            "晻澹洲烟白，篱筛日脚红。江喧过云雨，船泊打头风。",
            "艇子收鱼市，鸦儿噪荻丛。不堪堤上立，满眼是蚊虫。",
            "青衫经夏黕，白发望乡稠。雨冷新秋簟，星稀欲曙楼。",
            "连鸿尽南去，双鲤本东流。北信无人寄，蝉声满树头。"
        ],
        "notes": [
            ""
        ],
        "volume": "卷四百零九",
        "no#": 24
    },
    {
        "title": "欲曙",
        "author": "元稹",
        "biography": "",
        "paragraphs": [
            "江堤阅暗流，漏鼓急残筹。片月低城堞，稀星转角楼。",
            "鹤媒华表上，sV𫛥柳枝头。不为来趋府，何因欲曙游。"
        ],
        "notes": [
            ""
        ],
        "volume": "卷四百零九",
        "no#": 25
    },
    {
        "title": "寄胡灵之",
        "author": "元稹",
        "biography": "",
        "paragraphs": [
            "早岁颠狂伴，城中共几年。有时潜步出，连夜小亭眠。",
            "月影侵床上，花丛在眼前。今宵正风雨，空宅楚江边。"
        ],
        "notes": [
            ""
        ],
        "volume": "卷四百零九",
        "no#": 26
    },
    {
        "title": "夜雨",
        "author": "元稹",
        "biography": "",
        "paragraphs": [
            "水怪潜幽草，江云拥废居。雷惊空屋柱，电照满床书。",
            "竹瓦风频裂，茅簷雨渐疏。平生沧海意，此去怯为鱼。"
        ],
        "notes": [
            ""
        ],
        "volume": "卷四百零九",
        "no#": 27
    },
    {
        "title": "酬李六醉后见寄口号",
        "author": "元稹",
        "biography": "",
        "paragraphs": [
            "顿愈关风疾，因吟口号诗。文章纷似绣，珠玉布如棋。",
            "健羡觥飞酒，苍黄日映篱。命童寒色倦，抚稚晚啼饥。",
            "潦倒惭相识，平生颇自奇。明公将有问，林下是灵龟。"
        ],
        "notes": [
            ""
        ],
        "volume": "卷四百零九",
        "no#": 28
    },
    {
        "title": "归田",
        "author": "元稹",
        "biography": "",
        "paragraphs": [
            "陶君三十七，挂绶出都门。我亦今年去，商山淅岸村。",
            "冬修方丈室，春种桔槔园。千万人间事，从兹不复言。"
        ],
        "notes": [
            ""
        ],
        "volume": "卷四百零九",
        "no#": 29
    },
    {
        "title": "缘路",
        "author": "元稹",
        "biography": "",
        "paragraphs": [
            "总是玲珑竹，兼藏浅漫溪。沙平深见底，石乱不成泥。",
            "烟火遥村落，桑麻隔稻畦。此中如有问，甘被到头迷。"
        ],
        "notes": [
            ""
        ],
        "volume": "卷四百零九",
        "no#": 30
    },
    {
        "title": "诮卢戡与予数约游三寺，戡独沉醉而不行",
        "author": "元稹",
        "biography": "",
        "paragraphs": [
            "乘兴无羁束，闲行信马蹄。路幽穿竹远，野迥望云低。",
            "素帚茅花乱，圆珠稻实齐。如何卢进士，空恋醉如泥。"
        ],
        "notes": [
            ""
        ],
        "volume": "卷四百零九",
        "no#": 31
    },
    {
        "title": "遣春三首",
        "author": "元稹",
        "biography": "",
        "paragraphs": [
            "杨公三不惑，我惑两般全。逢酒判身病，拈花尽意怜。",
            "水生低岸没，梅蹙小珠连。千万红颜辈，须惊又一年。",
            "柳眼开浑尽，梅心动已阑。风光好时少，杯酒病中难。",
            "学问慵都废，声名老更判。唯余看花伴，未免忆长安。",
            "失却游花伴，因风浪引将。柳堤遥认马，梅径误寻香。",
            "晚景行看谢，春心渐欲狂。园林都不到，何处枉风光。"
        ],
        "notes": [
            ""
        ],
        "volume": "卷四百零九",
        "no#": 32
    },
    {
        "title": "岁日",
        "author": "元稹",
        "biography": "",
        "paragraphs": [
            "一日今年始，一年前事空。凄凉百年事，应与一年同。"
        ],
        "notes": [
            ""
        ],
        "volume": "卷四百零九",
        "no#": 33
    },
    {
        "title": "湘南登临湘楼",
        "author": "元稹",
        "biography": "",
        "paragraphs": [
            "高处望潇湘，花时万井香。雨余怜日嫩，岁闺觉春长。",
            "霞刹分危榜，烟波透远光。情知楼上好，不是仲宣乡。"
        ],
        "notes": [
            ""
        ],
        "volume": "卷四百零九",
        "no#": 34
    },
    {
        "title": "晚宴湘亭",
        "author": "元稹",
        "biography": "",
        "paragraphs": [
            "晚日宴清湘，晴空走艳阳。花低愁露醉，絮起觉春狂。",
            "舞旋红裙急，歌垂碧袖长。甘心出童羖，须一尽时荒。"
        ],
        "notes": [
            ""
        ],
        "volume": "卷四百零九",
        "no#": 35
    },
    {
        "title": "酒醒",
        "author": "元稹",
        "biography": "",
        "paragraphs": [
            "饮醉日将尽，醒时夜已阑。暗灯风焰晓，春席水窗寒。",
            "未解萦身带，犹倾坠枕冠。呼儿问狼藉，疑是梦中欢。"
        ],
        "notes": [
            ""
        ],
        "volume": "卷四百零九",
        "no#": 36
    }
]