[
    {
        "title": "临江亭五咏",
        "author": "储光羲",
        "biography": "",
        "paragraphs": [
            "晋家南作帝，京镇北为关。江水中分地，城楼下带山。",
            "金陵事已往，青盖理无还。落日空亭上，愁看龙尾湾。",
            "山横小苑前，路尽大江边。此地兴王业，无如宋主贤。",
            "潮生建业水，风散广陵烟。直望清波里，只言别有天。",
            "城头落暮晖，城外捣秋衣。江水青云挹，芦花白雪飞。",
            "南州王气疾，东国海风微。借问商歌客，年年何处归。",
            "古木啸寒禽，层城带夕阴。梁园多绿柳，楚岸尽枫林。",
            "山际空为险，江流长自深。平生何以恨，天地本无心。",
            "京山千里过，孤愤望中来。江势将天合，城门向水开。",
            "落霞明楚岸，夕露湿吴台。去去无相识，陈皇安在哉。"
        ],
        "notes": [
            ""
        ],
        "volume": "卷一百三十九",
        "no#": 1
    },
    {
        "title": "饯张七琚任宗城即环之季也同产八人俱以才名知",
        "author": "储光羲",
        "biography": "",
        "paragraphs": [
            "他日曾游魏，魏家余趾存。可怜宫殿所，但见桑榆繁。",
            "此去拜新职，为荣近故园。高阳八才子，况复在君门。"
        ],
        "notes": [
            ""
        ],
        "volume": "卷一百三十九",
        "no#": 2
    },
    {
        "title": "留别安庆李太守",
        "author": "储光羲",
        "biography": "",
        "paragraphs": [
            "明牧念行子，又言悲解携。初筵方落日，醉止到鸣鸡。",
            "过客来自北，大军居在西。丘家如讨逆，敢以庶盘溪。"
        ],
        "notes": [
            ""
        ],
        "volume": "卷一百三十九",
        "no#": 3
    },
    {
        "title": "洛阳东门送别",
        "author": "储光羲",
        "biography": "",
        "paragraphs": [
            "东城别故人，腊月迟芳辰。不惜孤舟去，其如两地春。",
            "花明洛阳苑，水绿小平津。是日不相见，莺声徒自新。"
        ],
        "notes": [
            ""
        ],
        "volume": "卷一百三十九",
        "no#": 4
    },
    {
        "title": "汉阳即事",
        "author": "储光羲",
        "biography": "",
        "paragraphs": [
            "楚国千里远，孰知方寸违。春游欢有客，夕寝赋无衣。",
            "江水带冰绿，桃花随雨飞。九歌有深意，捐佩乃言归。"
        ],
        "notes": [
            ""
        ],
        "volume": "卷一百三十九",
        "no#": 5
    },
    {
        "title": "泊江潭贻马校书",
        "author": "储光羲",
        "biography": "",
        "paragraphs": [
            "明月挂青天，遥遥如目前。故人游画阁，却望似云边。",
            "水宿依渔父，歌声好采莲。采莲江上曲，今夕为君传。"
        ],
        "notes": [
            ""
        ],
        "volume": "卷一百三十九",
        "no#": 6
    },
    {
        "title": "送沈校书吴中搜书",
        "author": "储光羲",
        "biography": "",
        "paragraphs": [
            "郊外亭皋远，野中岐路分。苑门临渭水，山翠杂春云。",
            "秦阁多遗典，吴台访阙文。君王思校理，莫滞清江𣸣。"
        ],
        "notes": [
            ""
        ],
        "volume": "卷一百三十九",
        "no#": 7
    },
    {
        "title": "寒夜江口泊舟",
        "author": "储光羲",
        "biography": "",
        "paragraphs": [
            "寒潮信未起，出浦缆孤舟。一夜苦风浪，自然增旅愁。",
            "吴山迟海月，楚火照江流。欲有知音者，异乡谁可求。"
        ],
        "notes": [
            ""
        ],
        "volume": "卷一百三十九",
        "no#": 8
    },
    {
        "title": "苑外至龙兴院作",
        "author": "储光羲",
        "biography": "",
        "paragraphs": [
            "朝游天苑外，忽见法筵开。山势当空出，云阴满地来。",
            "疏钟清月殿，幽梵静花台。日暮香林下，飘飘仙步回。"
        ],
        "notes": [
            ""
        ],
        "volume": "卷一百三十九",
        "no#": 9
    },
    {
        "title": "题虬上人房",
        "author": "储光羲",
        "biography": "",
        "paragraphs": [
            "禅宫分两地，释子一为心。入道无来去，清言见古今。",
            "江寒池水绿，山暝竹园深。别有中天月，遥遥散夕阴。"
        ],
        "notes": [
            ""
        ],
        "volume": "卷一百三十九",
        "no#": 10
    },
    {
        "title": "咏山泉",
        "author": "储光羲",
        "biography": "",
        "paragraphs": [
            "山中有流水，借问不知名。映地为天色，飞空作雨声。",
            "转来深涧满，分出小池平。恬澹无人见，年年长自清。"
        ],
        "notes": [
            ""
        ],
        "volume": "卷一百三十九",
        "no#": 11
    },
    {
        "title": "贻主客吕郎中",
        "author": "储光羲",
        "biography": "",
        "paragraphs": [
            "上士既开天，中朝为得贤。青云方羽翼，画省比神仙。",
            "委佩云霄里，含香日月前。君王傥借问，客有上林篇。"
        ],
        "notes": [
            ""
        ],
        "volume": "卷一百三十九",
        "no#": 12
    },
    {
        "title": "京口留别徐大补阙赵二零陵",
        "author": "储光羲",
        "biography": "",
        "paragraphs": [
            "皇州月初晓，处处鼓钟喧。树出蓬莱殿，城开阊阖门。",
            "近臣朝琐闼，词客向文园。独有三川路，空伤游子魂。"
        ],
        "notes": [
            ""
        ],
        "volume": "卷一百三十九",
        "no#": 13
    },
    {
        "title": "答王十三维",
        "author": "储光羲",
        "biography": "",
        "paragraphs": [
            "门生故来往，知欲命浮觞。忽奉朝青阁，回车入上阳。",
            "落花满春水，疏柳映新塘。是日归来暮，劳君奏雅章。"
        ],
        "notes": [
            ""
        ],
        "volume": "卷一百三十九",
        "no#": 14
    },
    {
        "title": "奉和中书徐侍郎中书省玩白云寄颖阳赵大",
        "author": "储光羲",
        "biography": "",
        "paragraphs": [
            "青阙朝初退，白云遥在天。非关取雷雨，故欲伴神仙。",
            "泛滟鹓池曲，飘飖琐闼前。犹多远山意，幸入侍臣篇。"
        ],
        "notes": [
            ""
        ],
        "volume": "卷一百三十九",
        "no#": 15
    },
    {
        "title": "和张太祝冬祭马步",
        "author": "储光羲",
        "biography": "",
        "paragraphs": [
            "故坛何肃肃，中野自无喧。烈火见陈信，飏言闻永存。",
            "房星隐曙色，朔风动寒原。今日歌天马，非关征大宛。"
        ],
        "notes": [
            ""
        ],
        "volume": "卷一百三十九",
        "no#": 16
    },
    {
        "title": "祭风伯坛应张太祝作",
        "author": "储光羲",
        "biography": "",
        "paragraphs": [
            "圣主御青春，纶言命使臣。将修风伯祀，更福太平人。",
            "帟幕宵联事，坛场晓降神。帝心矜动物，非为属车人。"
        ],
        "notes": [
            ""
        ],
        "volume": "卷一百三十九",
        "no#": 17
    },
    {
        "title": "寻徐山人遇马舍人",
        "author": "储光羲",
        "biography": "",
        "paragraphs": [
            "泊舟伊川右，正见野人归。日暮春山绿，我心清且微。",
            "岩声风雨度，水气云霞飞。复有金门客，来参萝薜衣。"
        ],
        "notes": [
            ""
        ],
        "volume": "卷一百三十九",
        "no#": 18
    },
    {
        "title": "夜观妓",
        "author": "储光羲",
        "biography": "",
        "paragraphs": [
            "白雪宜新舞，清宵召楚妃。娇童携锦荐，侍女整罗衣。",
            "花映垂鬟转，香迎步履飞。徐徐敛长袖，双烛送将归。"
        ],
        "notes": [
            ""
        ],
        "volume": "卷一百三十九",
        "no#": 19
    },
    {
        "title": "洛桥送别",
        "author": "储光羲",
        "biography": "",
        "paragraphs": [
            "河桥送客舟，河水正安流。远见轻桡动，遥怜故国游。",
            "海禽逢早雁，江月值新秋。一听南津曲，分明散别愁。"
        ],
        "notes": [
            ""
        ],
        "volume": "卷一百三十九",
        "no#": 20
    },
    {
        "title": "秦中送人觐省",
        "author": "储光羲",
        "biography": "",
        "paragraphs": [
            "二月清江外，遥遥饯故人。南山晴有雪，东陌霁无尘。",
            "骑别章台晚，舟行洛水春。知君梁苑去，日见白华新。"
        ],
        "notes": [
            ""
        ],
        "volume": "卷一百三十九",
        "no#": 21
    },
    {
        "title": "洛中送人还江东",
        "author": "储光羲",
        "biography": "",
        "paragraphs": [
            "洛城春雨霁，相送下江乡。树绿天津道，山明伊水阳。",
            "孤舟从此去，客思一何长。直望清波里，唯余落日光。"
        ],
        "notes": [
            ""
        ],
        "volume": "卷一百三十九",
        "no#": 22
    },
    {
        "title": "送姚六昆客任会稽何大蹇任孟县",
        "author": "储光羲",
        "biography": "",
        "paragraphs": [
            "越城临渤澥，晋国在河汾。仙绶两乡意，青郊一路分。",
            "野棠春未发，田雀暮成群。他日思吴会，尝因西北云。"
        ],
        "notes": [
            ""
        ],
        "volume": "卷一百三十九",
        "no#": 23
    },
    {
        "title": "洛潭送人觐省",
        "author": "储光羲",
        "biography": "",
        "paragraphs": [
            "清洛带芝田，东流入大川。舟轻水复急，别望杳如仙。",
            "细草生春岸，明霞散早天。送君唯一曲，当是白华篇。"
        ],
        "notes": [
            ""
        ],
        "volume": "卷一百三十九",
        "no#": 24
    },
    {
        "title": "送人随大夫和蕃",
        "author": "储光羲",
        "biography": "",
        "paragraphs": [
            "西方有六国，国国愿来宾。圣主今无外，怀柔遣使臣。",
            "大夫开幕府，才子作行人。解剑聊相送，边城二月春。"
        ],
        "notes": [
            ""
        ],
        "volume": "卷一百三十九",
        "no#": 25
    },
    {
        "title": "仲夏饯魏四河北觐叔",
        "author": "储光羲",
        "biography": "",
        "paragraphs": [
            "落日临御沟，送君还北州。树凉征马去，路暝归人愁。",
            "吴岳夏云尽，渭河秋水流。东篱摘芳菊，想见竹林游。"
        ],
        "notes": [
            ""
        ],
        "volume": "卷一百三十九",
        "no#": 26
    },
    {
        "title": "送人寻裴斐",
        "author": "储光羲",
        "biography": "",
        "paragraphs": [
            "柱史回清宪，谪居临汉川。迟君千里驾，方外赏云泉。",
            "路断因春水，山深隔暝烟。湘江见游女，寄摘一枝莲。"
        ],
        "notes": [
            ""
        ],
        "volume": "卷一百三十九",
        "no#": 27
    },
    {
        "title": "陇头水送别",
        "author": "储光羲",
        "biography": "",
        "paragraphs": [
            "相送陇山头，东西陇水流。从来心胆盛，今日为君愁。",
            "暗雪迷征路，寒云隐戍楼。唯余旌旆影，相逐去悠悠。"
        ],
        "notes": [
            ""
        ],
        "volume": "卷一百三十九",
        "no#": 28
    },
    {
        "title": "送王上人还襄阳",
        "author": "储光羲",
        "biography": "",
        "paragraphs": [
            "朝看法云散，知有至人还。送客临伊水，行车出故关。",
            "天花满南国，精舍在空山。虽复时来去，中心长日闲。"
        ],
        "notes": [
            ""
        ],
        "volume": "卷一百三十九",
        "no#": 29
    },
    {
        "title": "官庄池观竞渡",
        "author": "储光羲",
        "biography": "",
        "paragraphs": [
            "落日吹箫管，清池发棹歌。船争先后渡，岸激去来波。",
            "水叶藏鱼鸟，林花间绮罗。踟蹰仙女处，犹似望天河。"
        ],
        "notes": [
            ""
        ],
        "volume": "卷一百三十九",
        "no#": 30
    },
    {
        "title": "重寄虬上人",
        "author": "储光羲",
        "biography": "",
        "paragraphs": [
            "一作云峰别，三看花柳朝。青山隔远路，明月空长霄。",
            "鹊浴西江雨，鸡鸣东海潮。此情劳梦寐，况道双林遥。"
        ],
        "notes": [
            ""
        ],
        "volume": "卷一百三十九",
        "no#": 31
    },
    {
        "title": "蓝上茅茨期王维补阙",
        "author": "储光羲",
        "biography": "",
        "paragraphs": [
            "山中人不见，云去夕阳过。浅濑寒鱼少，丛兰秋蝶多。",
            "老年疏世事，幽性乐天和。酒熟思才子，溪头望玉珂。"
        ],
        "notes": [
            ""
        ],
        "volume": "卷一百三十九",
        "no#": 32
    },
    {
        "title": "大酺得长字韵时任安宜尉",
        "author": "储光羲",
        "biography": "",
        "paragraphs": [
            "大道启元命，时人居太康。中朝发玄泽，下国被天光。",
            "明诏始端午，初筵当履霜。鼓鼙迎爽气，羽钥映新阳。",
            "太守即悬圃，淮夷成葆疆。小臣惭下位，拜手颂灵长。"
        ],
        "notes": [
            ""
        ],
        "volume": "卷一百三十九",
        "no#": 33
    },
    {
        "title": "同张侍御鼎和京兆萧兵曹华岁晚南园",
        "author": "储光羲",
        "biography": "",
        "paragraphs": [
            "公府传休沐，私庭效陆沉。方知从大隐，非复在幽林。",
            "阙下忠贞志，人间孝友心。既将冠盖雅，仍与薜萝深。",
            "寒变中园柳，春归上苑禽。池涵青草色，山带白云阴。",
            "潘岳闲居赋，钟期流水琴。一经当自足，何用遗黄金。"
        ],
        "notes": [
            ""
        ],
        "volume": "卷一百三十九",
        "no#": 34
    },
    {
        "title": "奉酬张五丈垂赠",
        "author": "储光羲",
        "biography": "",
        "paragraphs": [
            "彩服去江汜，白云生大梁。星辰动异色，羔雁成新行。",
            "日望天朝近，时忧郢路长。情言间薖轴，惠念及沧浪。",
            "松柏以之茂，江湖亦自忘。贾生方吊屈，岂敢比南昌。"
        ],
        "notes": [
            ""
        ],
        "volume": "卷一百三十九",
        "no#": 35
    },
    {
        "title": "秦中守岁",
        "author": "储光羲",
        "biography": "",
        "paragraphs": [
            "众星已穷次，青帝方行春。永感易成戚，离居难重陈。",
            "阖门守初夜，燎火到清晨。或念无生法，多伤未出尘。",
            "广庭日将晏，虚室自为宾。愿以桑榆末，常逢甲子新。"
        ],
        "notes": [
            ""
        ],
        "volume": "卷一百三十九",
        "no#": 36
    },
    {
        "title": "献高使君大酺作",
        "author": "储光羲",
        "biography": "",
        "paragraphs": [
            "肃穆郊禋毕，工歌赏事并。三朝遵湛露，一道洽仁明。",
            "布德言皆应，无为物自成。花添罗绮色，莺乱管弦声。",
            "独有同高唱，空陪乐太平。"
        ],
        "notes": [
            ""
        ],
        "volume": "卷一百三十九",
        "no#": 37
    },
    {
        "title": "荥阳马氏二子",
        "author": "储光羲",
        "biography": "",
        "paragraphs": [
            "圣君封太岳，十月建行旃。辇路开千里，寒云霁九天。",
            "故人多侍从，二子留伊川。河兖冰初合，关城月屡圆。",
            "暝过荥水上，闻说郑卿贤。材蔽行人右，名居东里先。",
            "制岩开别业，桑柘亦依然。待至金园侧，相将居一廛。"
        ],
        "notes": [
            ""
        ],
        "volume": "卷一百三十九",
        "no#": 38
    },
    {
        "title": "观竞渡",
        "author": "储光羲",
        "biography": "",
        "paragraphs": [
            "大夫沉楚水，千祀国人哀。习棹江流长，迎神雨雾开。",
            "标随绿云动，船逆清波来。下怖鱼龙起，上惊凫雁回。",
            "能令秋大有，鼓吹远相催。"
        ],
        "notes": [
            ""
        ],
        "volume": "卷一百三十九",
        "no#": 39
    },
    {
        "title": "太学贻张筠",
        "author": "储光羲",
        "biography": "",
        "paragraphs": [
            "璧池忝门子，俄顷变炎凉。绿竹深虚馆，清流响洞房。",
            "园林在建业，新友去咸阳。中夜鼓钟静，初秋漏刻长。",
            "浮云开太室，华盖上明堂。空此远相望，劳歌还自伤。"
        ],
        "notes": [
            ""
        ],
        "volume": "卷一百三十九",
        "no#": 40
    },
    {
        "title": "田家即事",
        "author": "储光羲",
        "biography": "",
        "paragraphs": [
            "桑柘悠悠水蘸堤，晚风晴景不妨犁。高机犹织卧蚕子，",
            "生时乐死皆由命，事在皇天志不迷。"
        ],
        "notes": [
            ""
        ],
        "volume": "卷一百三十九",
        "no#": 41
    },
    {
        "title": "洛阳道五首献吕四郎中",
        "author": "储光羲",
        "biography": "",
        "paragraphs": [
            "洛水春冰开，洛城春水绿。朝看大道上，落花乱马足。",
            "剧孟不知名，千金买宝剑。出入平津邸，自言娇且艳。",
            "大道直如发，春日佳气多。五陵贵公子，双双鸣玉珂。",
            "春风二月时，道傍柳堪把。上枝覆官阁，下枝覆车马。",
            "洛水照千门，千门碧空里。少年不得志，走马游新市。"
        ],
        "notes": [
            ""
        ],
        "volume": "卷一百三十九",
        "no#": 42
    },
    {
        "title": "同武平一员外游湖",
        "author": "储光羲",
        "biography": "",
        "paragraphs": [
            "竹吹留歌扇，莲香入舞衣。前溪多曲溆，乘兴莫先归。"
        ],
        "notes": [
            ""
        ],
        "volume": "卷一百三十九",
        "no#": 43
    },
    {
        "title": "长安道",
        "author": "储光羲",
        "biography": "",
        "paragraphs": [
            "鸣鞭过酒肆，袨服游倡门。百万一时尽，含情无片言。",
            "西行一千里，暝色生寒树。暗闻歌吹声，知是长安路。"
        ],
        "notes": [
            ""
        ],
        "volume": "卷一百三十九",
        "no#": 44
    },
    {
        "title": "江南曲四首",
        "author": "储光羲",
        "biography": "",
        "paragraphs": [
            "绿江深见底，高浪直翻空。惯是湖边住，舟轻不畏风。",
            "逐流牵荇叶，缘岸摘芦苗。为惜鸳鸯鸟，轻轻动画桡。",
            "日暮长江里，相邀归渡头。落花如有意，来去逐船流。",
            "隔江看树色，沿月听歌声。不是长干住，那从此路行。"
        ],
        "notes": [
            ""
        ],
        "volume": "卷一百三十九",
        "no#": 45
    },
    {
        "title": "关山月",
        "author": "储光羲",
        "biography": "",
        "paragraphs": [
            "一雁过连营，繁霜覆古城。胡笳在何处，半夜起边声。"
        ],
        "notes": [
            ""
        ],
        "volume": "卷一百三十九",
        "no#": 46
    },
    {
        "title": "玉真公主山居",
        "author": "储光羲",
        "biography": "",
        "paragraphs": [
            "山北天泉苑，山西凤女家。不言沁园好，独隐武陵花。"
        ],
        "notes": [
            ""
        ],
        "volume": "卷一百三十九",
        "no#": 47
    },
    {
        "title": "沧浪峡",
        "author": "储光羲",
        "biography": "",
        "paragraphs": [
            "沧浪临古道，道上若成尘。自有沧浪峡，谁为无事人。"
        ],
        "notes": [
            ""
        ],
        "volume": "卷一百三十九",
        "no#": 48
    },
    {
        "title": "奉真观",
        "author": "储光羲",
        "biography": "",
        "paragraphs": [
            "真门迥向北，驰道直向西。为与天光近，云色成虹霓。"
        ],
        "notes": [
            ""
        ],
        "volume": "卷一百三十九",
        "no#": 49
    },
    {
        "title": "明妃曲四首",
        "author": "储光羲",
        "biography": "",
        "paragraphs": [
            "西行陇上泣胡天，南向云中指渭川。",
            "毳幕夜来时宛转，何由得似汉王边。",
            "胡王知妾不胜悲，乐府皆传汉国辞。",
            "朝来马上箜篌引，稍似宫中闲夜时。",
            "日暮惊沙乱雪飞，傍人相劝易罗衣。",
            "强来前殿看歌舞，共待单于夜猎归。",
            "彩骑双双引宝车，羌笛两两奏胡笳。",
            "若为别得横桥路，莫隐宫中玉树花。"
        ],
        "notes": [
            ""
        ],
        "volume": "卷一百三十九",
        "no#": 50
    },
    {
        "title": "同武平一员外游湖五首时武贬金坛令",
        "author": "储光羲",
        "biography": "",
        "paragraphs": [
            "红荷碧筱夜相鲜，皂盖兰桡浮翠筵。",
            "舟中对舞邯郸曲，月下双弹卢女弦。",
            "青林碧屿暗相期，缓楫挥觥欲赋诗。",
            "借问高歌凡几转，河低月落五更时。",
            "朝来仙阁听弦歌，暝入花亭见绮罗。",
            "池边命酒怜风月，浦口回船惜芰荷。",
            "朦胧竹影蔽岩扉，淡荡荷风飘舞衣。",
            "舟寻绿水宵将半，月隐青林人未归。",
            "花潭竹屿傍幽蹊，画楫浮空入夜溪。",
            "芰荷覆水船难进，歌舞留人月易低。"
        ],
        "notes": [
            ""
        ],
        "volume": "卷一百三十九",
        "no#": 51
    },
    {
        "title": "题茅山华阳洞",
        "author": "储光羲",
        "biography": "",
        "paragraphs": [
            "华阳洞口片云飞，细雨蒙蒙欲湿衣。",
            "玉箫遍满仙坛上，应是茅家兄弟归。"
        ],
        "notes": [
            ""
        ],
        "volume": "卷一百三十九",
        "no#": 52
    },
    {
        "title": "寄孙山人",
        "author": "储光羲",
        "biography": "",
        "paragraphs": [
            "新林二月孤舟还，水满清江花满山。",
            "借问故园隐君子，时时来往住人间。"
        ],
        "notes": [
            ""
        ],
        "volume": "卷一百三十九",
        "no#": 53
    }
]