[
    {
        "title": "寿春节进",
        "author": "贯休",
        "biography": "",
        "paragraphs": [
            "圣运关天纪，龙飞古帝基。振摇三蜀地，耸发万年枝。",
            "出震同中古，承干动四夷。恩颁新命广，泪向旧朝垂。",
            "大宝归玄谶，殊祥出远池。法天深罔测，体圣妙难知。",
            "俭德为全德，无思契十思。丕图非力致，英武悉天资。",
            "正直方亲切，回邪岂敢窥。将排颇与牧，相得稷兼夔。",
            "盐出符真主，麟来合大规。赓歌随羽钥，奕叶𢽾伊祁。",
            "寡欲情虽泰，忧民色未怡。盛如唐创业，宛胜晋朝仪。",
            "旰食宫莺啭，宵衣禁漏迟。多于汤土地，还有禹胼胝。",
            "视物如伤日，胜残去杀时。守文情的的，无逸戒孜孜。",
            "轩顼风重振，皇唐鼎创移。始闻呈瑞石，又报产灵芝。",
            "复帱高缘大，包容妙在卑。兄呼春赫日，师指佛牟尼。",
            "佳气宸居合，淳风乐府吹。急贤彰帝业，解网见天慈。",
            "粟赤千千窖，军雄万万儿。八蛮须稽颡，四海仰昌期。",
            "玉辇嫔嫱拥，宫花锦绣欹。尧云同叆叇，汉祖太驱驰。",
            "氛祲根株尽，浇讹朕兆隳。山河方有截，野逸诏无遗。",
            "境静消锋镝，田香熟稻r1。梦中逢傅说，殿上见辛毗。",
            "金镜悬千古，彤云起四维。盛行唐典法，再睹舜雍熙。",
            "祝寿干文动，郊天太一随。煌煌还宿卫，亹亹叶声诗。",
            "饮醴和甘雨，非烟绕御帷。银轮随宝马，玉沼见金龟。",
            "杳杳闻韵濩，重重降抚绥。魏征须却出，葛亮更何之。",
            "简约逾前古，升平美不疑。触邪羊唅唅，鼓腹叟嘻嘻。",
            "迈五方云大，超三始见奇。锦霞连紫极，仙鸟下峨眉。",
            "谢傅还为傅，周师又作师。纳隍为永任，从谏契无为。",
            "子子寰瀛主，孙孙日月旗。寿春嗟寿域，万国尽虔祈。",
            "捧日三车子，恭思八彩眉。愿将七万岁，匍匐拜瑶墀。"
        ],
        "notes": [
            ""
        ],
        "volume": "卷八百三十三",
        "no#": 1
    },
    {
        "title": "送僧之安南",
        "author": "贯休",
        "biography": "",
        "paragraphs": [
            "安南千万里，师去趣何长。鬓有炎州雪，心为异国香。",
            "退牙山象恶，过海布帆荒。早作归吴计，无忘父母乡。"
        ],
        "notes": [
            ""
        ],
        "volume": "卷八百三十三",
        "no#": 2
    },
    {
        "title": "送僧归剡山",
        "author": "贯休",
        "biography": "",
        "paragraphs": [
            "远逃为乱处，寺与石城连。木落归山路，人初刈剡田。",
            "荒林猴咬栗，战地鬼多年。好去楞伽子，精修莫偶然。"
        ],
        "notes": [
            ""
        ],
        "volume": "卷八百三十三",
        "no#": 3
    },
    {
        "title": "送僧入幽州",
        "author": "贯休",
        "biography": "",
        "paragraphs": [
            "高士高无敌，腾腾话入燕。无人知尔意，向我道非禅。",
            "栗径穿蕃冢，狼声隔远烟。盘山多道侣，应未有归年。"
        ],
        "notes": [
            ""
        ],
        "volume": "卷八百三十三",
        "no#": 4
    },
    {
        "title": "送僧游五台",
        "author": "贯休",
        "biography": "",
        "paragraphs": [
            "羡师游五顶，乞食值年丰。去去谁为侣，栖栖力已充。",
            "浊河高岸拆，衰草古城空。必到华严寺，凭师问辨公。"
        ],
        "notes": [
            ""
        ],
        "volume": "卷八百三十三",
        "no#": 5
    },
    {
        "title": "送僧入五泄",
        "author": "贯休",
        "biography": "",
        "paragraphs": [
            "五泄江山寺，禅林境最奇。九年吃菜粥，此事少人知。",
            "山响僧担谷，林香豹乳儿。伊余头已白，不去更何之。"
        ],
        "notes": [
            ""
        ],
        "volume": "卷八百三十三",
        "no#": 6
    },
    {
        "title": "题令宣和尚院",
        "author": "贯休",
        "biography": "",
        "paragraphs": [
            "轩窗领岚翠，师得世情忘。惟爱谈诸祖，曾经宿大荒。",
            "泉声淹卧榻，云片犯炉香。寄语题门者，看经在上方。"
        ],
        "notes": [
            ""
        ],
        "volume": "卷八百三十三",
        "no#": 7
    },
    {
        "title": "寄四明闾丘道士二首",
        "author": "贯休",
        "biography": "",
        "paragraphs": [
            "淮海兵荒日，分飞直至今。知担诸子出，却入四明深。",
            "衣必编仙草，僧应共栗林。秋风溪上路，应得一相寻。",
            "三千功未了，大道本无程。好共禅师好，常将药犬行。",
            "石门红藓剥，柘坞白云生。莫认无名是，无名已是名。"
        ],
        "notes": [
            ""
        ],
        "volume": "卷八百三十三",
        "no#": 8
    },
    {
        "title": "经士马中作",
        "author": "贯休",
        "biography": "",
        "paragraphs": [
            "偷儿成大寇，处处起烟尘。黄叶满空宅，青山见俗人。",
            "妖星芒刺越，鬼哭势连秦。惆怅还惆怅，茫茫江海滨。"
        ],
        "notes": [
            ""
        ],
        "volume": "卷八百三十三",
        "no#": 9
    },
    {
        "title": "士马后见赤松舒道士",
        "author": "贯休",
        "biography": "",
        "paragraphs": [
            "满眼尽疮痍，相逢相对悲。乱阶犹未已，一柱若为支。",
            "堰茗蒸红枣，看花似好时。不知今日后，吾道竟何之。"
        ],
        "notes": [
            ""
        ],
        "volume": "卷八百三十三",
        "no#": 10
    },
    {
        "title": "题方公院寄夏侯明府",
        "author": "贯休",
        "biography": "",
        "paragraphs": [
            "银地有余光，方公道益芳。谁分修藏力，顶有剃头霜。",
            "经勘松风燥，簷垂坞茗香。终须结西社，此县似柴桑。"
        ],
        "notes": [
            ""
        ],
        "volume": "卷八百三十三",
        "no#": 11
    },
    {
        "title": "与刘象正字",
        "author": "贯休",
        "biography": "",
        "paragraphs": [
            "独居三岛上，花竹映柴关。道广群仙惜，名成万事闲。",
            "病多唯纵酒，静极不思山。唯有逍遥子，时时自往还。"
        ],
        "notes": [
            ""
        ],
        "volume": "卷八百三十三",
        "no#": 12
    },
    {
        "title": "怀智体道人",
        "author": "贯休",
        "biography": "",
        "paragraphs": [
            "栖碧思吾友，庭莺百啭时。唯应一处住，方得不相思。",
            "云水淹门阃，春雷在树枝。平生无限事，不独白云知。"
        ],
        "notes": [
            ""
        ],
        "volume": "卷八百三十三",
        "no#": 13
    },
    {
        "title": "赠晦公禅人",
        "author": "贯休",
        "biography": "",
        "paragraphs": [
            "流阳为役者，相访叶纷纷。有句虽如我，无心未似君。",
            "构林青及竹，茆屋暖于云。何日相将去，千山麋鹿群。"
        ],
        "notes": [
            ""
        ],
        "volume": "卷八百三十三",
        "no#": 14
    },
    {
        "title": "寄静林别墅胡进士兄弟",
        "author": "贯休",
        "biography": "",
        "paragraphs": [
            "见说山居好，书楼被翠侵。烧熛汀岛境，月色弟兄吟。",
            "犬吠黄椑落，牛归红树深。仍闻多白菌，应许一相寻。"
        ],
        "notes": [
            ""
        ],
        "volume": "卷八百三十三",
        "no#": 15
    },
    {
        "title": "怀赤松故舒道士",
        "author": "贯休",
        "biography": "",
        "paragraphs": [
            "可惜复可惜，如今何所之。信来堪大恸，余复用生为。",
            "乱世今交斗，玄宫玉柱隳。春风五陵道，回首不胜悲。"
        ],
        "notes": [
            ""
        ],
        "volume": "卷八百三十三",
        "no#": 16
    },
    {
        "title": "偶作",
        "author": "贯休",
        "biography": "",
        "paragraphs": [
            "无端为五字，字字鬓星星。只觉人情薄，空余鹤眼青。",
            "砌莎藏坠果，窗雪浸残经。只有归山计，茫茫何所营。"
        ],
        "notes": [
            ""
        ],
        "volume": "卷八百三十三",
        "no#": 17
    },
    {
        "title": "春日许征君见访",
        "author": "贯休",
        "biography": "",
        "paragraphs": [
            "龙钟多病后，日望遇升平。远念穿嵩雪，前林啭早莺。",
            "厨香烹瓠叶，道友扣门声。还似青溪上，微吟踏叶行。"
        ],
        "notes": [
            ""
        ],
        "volume": "卷八百三十三",
        "no#": 18
    },
    {
        "title": "经先主庙作",
        "author": "贯休",
        "biography": "",
        "paragraphs": [
            "古庙积烟萝，威灵及物多。因知曹孟德，争奈此公何。",
            "树古雷痕剥，碑荒篆画讹。今朝冥祷祝，只望息干戈。"
        ],
        "notes": [
            ""
        ],
        "volume": "卷八百三十三",
        "no#": 19
    },
    {
        "title": "寄中条道者",
        "author": "贯休",
        "biography": "",
        "paragraphs": [
            "柏梯杉影里，头白药山孙。今古管不得，是非争肯论。",
            "虎须悬瀑滴，禅衲带苔痕。常恨龙钟也，无因接话言。"
        ],
        "notes": [
            ""
        ],
        "volume": "卷八百三十三",
        "no#": 20
    },
    {
        "title": "夏日晚望",
        "author": "贯休",
        "biography": "",
        "paragraphs": [
            "登临聊一望，不觉意恞然。陶侃寒溪寺，如今何处边。",
            "汀沙生旱雾，山火照平川。终事东归去，干戈满许田。"
        ],
        "notes": [
            ""
        ],
        "volume": "卷八百三十三",
        "no#": 21
    },
    {
        "title": "送僧归山",
        "author": "贯休",
        "biography": "",
        "paragraphs": [
            "眼青禅帔赤，气岸出尘埃。霞外终须去，人间作么来。",
            "崖香泉吐乳，坞燥烧□雷。他日终相觅，山门何处开。"
        ],
        "notes": [
            ""
        ],
        "volume": "卷八百三十三",
        "no#": 22
    },
    {
        "title": "《览皎然渠南乡集》",
        "author": "贯休",
        "biography": "",
        "paragraphs": [
            "学力不相敌，清还仿佛同。高于宝月月，谁得射雕弓。",
            "至鉴封姚监，良工遇鲁公。如斯深可羡，千古共清风。"
        ],
        "notes": [
            ""
        ],
        "volume": "卷八百三十三",
        "no#": 23
    },
    {
        "title": "《览姚合极玄集》",
        "author": "贯休",
        "biography": "",
        "paragraphs": [
            "至览如日月，今时即古时。发如边草白，谁念射声□。",
            "好鸟挨花落，清风出院迟。知音郭有道，始为一吟之。"
        ],
        "notes": [
            ""
        ],
        "volume": "卷八百三十三",
        "no#": 24
    },
    {
        "title": "大驾西幸秋日闻雷",
        "author": "贯休",
        "biography": "",
        "paragraphs": [
            "军书日日催，处处起尘埃。黎庶何由泰，銮舆早晚回。",
            "夏租方减食，秋日更闻雷。莫道苍苍意，苍苍眼甚开。"
        ],
        "notes": [
            ""
        ],
        "volume": "卷八百三十三",
        "no#": 25
    },
    {
        "title": "诗",
        "author": "贯休",
        "biography": "",
        "paragraphs": [
            "经天纬地物，动必计仙才。几处觅不得，有时还自来。",
            "真风含素发，秋色入灵台。吟向霜蟾下，终须神鬼哀。"
        ],
        "notes": [
            ""
        ],
        "volume": "卷八百三十三",
        "no#": 26
    },
    {
        "title": "秋末江上望",
        "author": "贯休",
        "biography": "",
        "paragraphs": [
            "莽莽古江滨，纷纷坠叶频。烟霞谁是主，丘陇自伤神。",
            "吞并宁唯汉，凄凉莫问陈。尽随流水去，寂莫野花春。"
        ],
        "notes": [
            ""
        ],
        "volume": "卷八百三十三",
        "no#": 27
    },
    {
        "title": "乞食僧",
        "author": "贯休",
        "biography": "",
        "paragraphs": [
            "擎钵貌清羸，天寒出寺迟。朱门当大路，风雪立多时。",
            "似月心常净，如麻事不知。行人莫轻诮，古佛尽如斯。"
        ],
        "notes": [
            ""
        ],
        "volume": "卷八百三十三",
        "no#": 28
    },
    {
        "title": "寒望九峰作",
        "author": "贯休",
        "biography": "",
        "paragraphs": [
            "九朵碧芙蕖，王维图未图。层层皆有瀑，一一合吾居。",
            "雨歇如争出，霜严不例枯。世犹多事在，为尔久踌躇。"
        ],
        "notes": [
            ""
        ],
        "volume": "卷八百三十三",
        "no#": 29
    },
    {
        "title": "蓟北寒月作",
        "author": "贯休",
        "biography": "",
        "paragraphs": [
            "蓟门寒到骨，战碛雁相悲。古屋不胜雪，严风欲断髭。",
            "清吟得冷句，远念失佳期。寂寞谁相问，迢迢天一涯。"
        ],
        "notes": [
            ""
        ],
        "volume": "卷八百三十三",
        "no#": 30
    },
    {
        "title": "新猿",
        "author": "贯休",
        "biography": "",
        "paragraphs": [
            "寻常看不见，花落树多苔。忽向高枝发，又从何处来。",
            "风清声更揭，月苦意弥哀。多少求名者，年年被尔催。"
        ],
        "notes": [
            ""
        ],
        "volume": "卷八百三十三",
        "no#": 31
    },
    {
        "title": "怀南岳隐士二首",
        "author": "贯休",
        "biography": "",
        "paragraphs": [
            "千峰映碧湘，真隐此中藏。饼不煮石吃，眉应似发长。",
            "风榸支酒瓮，鹤虱落琴床。虽𢽾忘机者，斯人尚未忘。",
            "见说祝融峰，擎天势似腾。藏千寻瀑布，出十八高僧。",
            "古路无人迹，新霞出石棱。终期将尔叟，一一月中登。"
        ],
        "notes": [
            ""
        ],
        "volume": "卷八百三十三",
        "no#": 32
    },
    {
        "title": "追忆冯少常",
        "author": "贯休",
        "biography": "",
        "paragraphs": [
            "盛德方清贵，旋闻逐逝波。令人翻不会，积善合如何。",
            "直道登朝晚，分忧及物多。至今新定郡，犹咏袴襦歌。"
        ],
        "notes": [
            ""
        ],
        "volume": "卷八百三十三",
        "no#": 33
    },
    {
        "title": "闻闵廷言周琏下第",
        "author": "贯休",
        "biography": "",
        "paragraphs": [
            "前榜年年见，高名日日闻。常因不平事，便欲见吾君。",
            "兄弟居清岛，园林生白云。相思空怅望，庭叶赤纷纷。"
        ],
        "notes": [
            ""
        ],
        "volume": "卷八百三十三",
        "no#": 34
    },
    {
        "title": "寄景地判官",
        "author": "贯休",
        "biography": "",
        "paragraphs": [
            "渚宫江上别，倏忽十余年。举世唯攻说，多君即不然。",
            "浦珠为履重，园柳助诗玄。勉力酬知己，昌朝正急贤。"
        ],
        "notes": [
            ""
        ],
        "volume": "卷八百三十三",
        "no#": 35
    },
    {
        "title": "读贾区、贾岛集",
        "author": "贯休",
        "biography": "",
        "paragraphs": [
            "区终不下岛，岛亦不多区。冷格俱无敌，贫根亦似愚。",
            "青云终叹命，白阁久围炉。今日成名者，还堪为尔吁。"
        ],
        "notes": [
            ""
        ],
        "volume": "卷八百三十三",
        "no#": 36
    },
    {
        "title": "送衲僧之江西",
        "author": "贯休",
        "biography": "",
        "paragraphs": [
            "索索复索索，无凭却有凭。过溪遭恶雨，乞食得干菱。",
            "只有山相伴，终无事可仍。如逢梅岭旦，向道只宁馨。"
        ],
        "notes": [
            ""
        ],
        "volume": "卷八百三十三",
        "no#": 37
    },
    {
        "title": "故林偶作",
        "author": "贯休",
        "biography": "",
        "paragraphs": [
            "朗吟无一事，孤坐瀔江𣸣。媚世非吾道，良图有白云。",
            "蠹鱼开卷落，啄木隔花闻。唯寄壶中客，金丹许共分。"
        ],
        "notes": [
            ""
        ],
        "volume": "卷八百三十三",
        "no#": 38
    },
    {
        "title": "寄栖白大师二首",
        "author": "贯休",
        "biography": "",
        "paragraphs": [
            "流浪江湖久，攀缘岁月阑。高名当世重，好句逼人寒。",
            "月苦蝉声嗄，钟清柿叶干。龙钟千万里，拟欲访师难。",
            "苍苍龙阙晚，九陌杂香尘。方外无他事，僧中有近臣。",
            "青门玉露滴，紫阁锦霞新。莫话三峰去，浇风正荡淳。"
        ],
        "notes": [
            ""
        ],
        "volume": "卷八百三十三",
        "no#": 39
    },
    {
        "title": "送人之渤海",
        "author": "贯休",
        "biography": "",
        "paragraphs": [
            "国之东北角，有国每朝天。海力浸不尽，夷风常宛然。",
            "山藏罗刹宅，水杂巨鼇涎。好去吴乡子，归来莫来年。"
        ],
        "notes": [
            ""
        ],
        "volume": "卷八百三十三",
        "no#": 40
    },
    {
        "title": "寄李道士",
        "author": "贯休",
        "biography": "",
        "paragraphs": [
            "常见高人说，犹来不偶然。致身同槁木，话道出忘诠。",
            "长啸仙钟外，眠楂海月边。倘修阴姹姹，一望寄余焉。"
        ],
        "notes": [
            ""
        ],
        "volume": "卷八百三十三",
        "no#": 41
    },
    {
        "title": "秋送夏郢归钱塘",
        "author": "贯休",
        "biography": "",
        "paragraphs": [
            "归客指吴国，风帆几日程。新诗陶雪字，玄发有霜茎。",
            "微月生沧海，残涛傍石城。从兹江岛意，应续子陵名。"
        ],
        "notes": [
            ""
        ],
        "volume": "卷八百三十三",
        "no#": 42
    },
    {
        "title": "送僧归翠微",
        "author": "贯休",
        "biography": "",
        "paragraphs": [
            "只衲一个衲，翠微归旧岑。不知何岁月，即得到师心。",
            "径绕千峰细，庵开乱木深。倘然云外老，他日亦相寻。"
        ],
        "notes": [
            ""
        ],
        "volume": "卷八百三十三",
        "no#": 43
    },
    {
        "title": "经友生坟",
        "author": "贯休",
        "biography": "",
        "paragraphs": [
            "多君坟在此，令我过悲凉。可惜为人好，刚须被数将。",
            "白云从冢出，秋草为谁荒。不觉频回首，西风满白杨。"
        ],
        "notes": [
            ""
        ],
        "volume": "卷八百三十三",
        "no#": 44
    },
    {
        "title": "怀洛下卢缙云",
        "author": "贯休",
        "biography": "",
        "paragraphs": [
            "一减三张价，幽居少室前。岂应贫似我，不得信经年。",
            "木落多诗槁，山枯见墨烟。何时深夜坐，共话草堂禅。"
        ],
        "notes": [
            ""
        ],
        "volume": "卷八百三十三",
        "no#": 45
    },
    {
        "title": "送李铏赴举",
        "author": "贯休",
        "biography": "",
        "paragraphs": [
            "诗业务经纶，新皆意外新。因知登第榜，不著不平人。",
            "句得孤舟月，心飞九陌尘。明年相贺日，应到曲江滨。"
        ],
        "notes": [
            ""
        ],
        "volume": "卷八百三十三",
        "no#": 46
    },
    {
        "title": "宝禅师见访",
        "author": "贯休",
        "biography": "",
        "paragraphs": [
            "山兄心似我，岸谷亦难交。不见还相忆，来唯添寂寥。",
            "茶烟粘衲叶，云水透蘅茆。因话流年事，斯须不可抛。"
        ],
        "notes": [
            ""
        ],
        "volume": "卷八百三十三",
        "no#": 47
    },
    {
        "title": "观棋",
        "author": "贯休",
        "biography": "",
        "paragraphs": [
            "逸格格难及，半先相遇稀。落花方满地，一局到斜晖。",
            "褚胤死不死，将军飞已飞。今朝惭一行，无以造玄微。"
        ],
        "notes": [
            ""
        ],
        "volume": "卷八百三十三",
        "no#": 48
    },
    {
        "title": "题一上人经阁",
        "author": "贯休",
        "biography": "",
        "paragraphs": [
            "鸟外何须去，衣如藓亦从。但能无一事，即是住孤峰。",
            "雨歇云埋阁，月明霜洒松。师心多似我，所以访师重。"
        ],
        "notes": [
            ""
        ],
        "volume": "卷八百三十三",
        "no#": 49
    },
    {
        "title": "和毛学士舍人早春",
        "author": "贯休",
        "biography": "",
        "paragraphs": [
            "陋巷冬将尽，东风细杂篮。解牵窗梦远，先是涧梅谙。",
            "茶癖金铛快，松香玉露含。书斋山帚撅，盘馔药花甘。",
            "雅得琴中妙，常挪脸似酣。雪消闻苦蛰，气候似宜蚕。",
            "密勿须清甲，朝归绕碧潭。丹心空拱北，新作继周南。",
            "竹杖无斑点，纱巾不著簪。大朝名益重，后进力皆覃。",
            "至理虽亡一，臣时亦说三。不知门下客，谁上晏婴骖。"
        ],
        "notes": [
            ""
        ],
        "volume": "卷八百三十三",
        "no#": 50
    }
]