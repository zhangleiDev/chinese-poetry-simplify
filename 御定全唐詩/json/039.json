[
    {
        "title": "上之回",
        "author": "陈子良",
        "biography": "",
        "paragraphs": [
            "承平重游乐，诏跸上之回。属车响流水，清笳转落梅。",
            "岭云盖道转，岩花映绶开。下辇便高宴，何如在瑶台。"
        ],
        "notes": [
            ""
        ],
        "volume": "卷三十九",
        "no#": 1
    },
    {
        "title": "新成安乐宫",
        "author": "陈子良",
        "biography": "",
        "paragraphs": [
            "春色照兰宫，秦女坐窗中。柳叶来眉上，桃花落脸红。",
            "拂尘开扇匣，卷帐却熏笼。衫薄偏憎日，裙轻更畏风。"
        ],
        "notes": [
            ""
        ],
        "volume": "卷三十九",
        "no#": 2
    },
    {
        "title": "夏晚寻于政世置酒赋韵",
        "author": "陈子良",
        "biography": "",
        "paragraphs": [
            "聊从嘉遁所，酌醴共抽簪。以兹山水地，留连风月心。",
            "长榆落照尽，高柳暮蝉吟。一返桃源路，别后难追寻。"
        ],
        "notes": [
            ""
        ],
        "volume": "卷三十九",
        "no#": 3
    },
    {
        "title": "入蜀秋夜宿江渚",
        "author": "陈子良",
        "biography": "",
        "paragraphs": [
            "我行逢日暮，弭棹独维舟。水雾一边起，风林两岸秋。",
            "山阴黑断碛，月影素寒流。故乡千里外，何以慰羁愁。"
        ],
        "notes": [
            ""
        ],
        "volume": "卷三十九",
        "no#": 4
    },
    {
        "title": "赋得妓",
        "author": "陈子良",
        "biography": "",
        "paragraphs": [
            "金谷多欢宴，佳丽正芳菲。流霞席上满，回雪掌中飞。",
            "明月临歌扇，行云接舞衣。何必桃将李，别有待春晖。"
        ],
        "notes": [
            ""
        ],
        "volume": "卷三十九",
        "no#": 5
    },
    {
        "title": "酬萧侍中春园听妓",
        "author": "陈子良",
        "biography": "",
        "paragraphs": [
            "微雨散芳菲，中园照落晖。红树摇歌扇，绿珠飘舞衣。",
            "繁弦调对酒，杂引动思归。愁人当此夕，羞见落花飞。"
        ],
        "notes": [
            ""
        ],
        "volume": "卷三十九",
        "no#": 6
    },
    {
        "title": "游侠篇",
        "author": "陈子良",
        "biography": "",
        "paragraphs": [
            "洛阳丽春色，游侠骋轻肥。水逐车轮转，尘随马足飞。",
            "云影遥临盖，花气近熏衣。东郊斗鸡罢，南皮射雉归。",
            "日暮河桥上，扬鞭惜晚晖。"
        ],
        "notes": [
            ""
        ],
        "volume": "卷三十九",
        "no#": 7
    },
    {
        "title": "春晚看群公朝还人为八韵",
        "author": "陈子良",
        "biography": "",
        "paragraphs": [
            "游子惜春暮，策杖出蒿莱。正直康庄晚，群公谒帝回。",
            "履度南宫至，车从北阙来。珂影傍明月，笳声动落梅。",
            "迎风采旄转，照日绶花开。红尘掩鹤盖，翠柳拂龙媒。",
            "绮云临舞阁，丹霞薄吹台。轻肥宁所羡，未若反山隈。"
        ],
        "notes": [
            ""
        ],
        "volume": "卷三十九",
        "no#": 8
    },
    {
        "title": "赞德上越国公杨素",
        "author": "陈子良",
        "biography": "",
        "paragraphs": [
            "君侯称上宰，命世挺才英。本超骐骥足，复蕴风云情。",
            "摅藻掞锦绮，育德润瑶琼。已踵四知举，非无三杰名。",
            "济世同舟楫，匡政本阿衡。雍容入青琐，肃穆侍丹楹。",
            "桂宫擅鸣佩，槐路独飞缨。高门罗虎戟，绮阁丽雕甍。",
            "金樽酌湛湛，歌扇掩盈盈。匈奴轶燕蓟，烽火照幽并。",
            "天子命薄伐，受脤事专征。七德播雄略，十万骋行兵。",
            "雁行蔽虏甸，鱼贯出长城。交河方饮马，瀚海盛扬旌。",
            "拔剑倚天外，蒙犀辉日精。弯弧穿伏石，挥戈斩大鲸。",
            "鼓鼙朝作气，刁斗夜偏鸣。六郡多壮士，三边岂足平。",
            "岭云朝合阵，山月夜临营。胡尘暗马色，芳树动笳声。",
            "关云未尽散，塞雾常自生。川长蔓草绿，峰迥杂花明。",
            "小人愧王氏，雕文惭马卿。滥此叨书记，何以谢过荣。",
            "高山徒仰止，终是恨才轻。"
        ],
        "notes": [
            ""
        ],
        "volume": "卷三十九",
        "no#": 9
    },
    {
        "title": "于塞北春日思归",
        "author": "陈子良",
        "biography": "",
        "paragraphs": [
            "我家吴会青山远，他乡关塞白云深。为许羁愁长下泪，",
            "如何此日嗟迟暮，悲来还作白头吟。"
        ],
        "notes": [
            ""
        ],
        "volume": "卷三十九",
        "no#": 10
    },
    {
        "title": "送别",
        "author": "陈子良",
        "biography": "",
        "paragraphs": [
            "落叶聚还散，征禽去不归。以我穷途泣，沾君出塞衣。"
        ],
        "notes": [
            ""
        ],
        "volume": "卷三十九",
        "no#": 11
    },
    {
        "title": "七夕看新妇隔巷停车",
        "author": "陈子良",
        "biography": "",
        "paragraphs": [
            "隔巷遥停幰，非复为来迟。只言更尚浅，未是渡河时。"
        ],
        "notes": [
            ""
        ],
        "volume": "卷三十九",
        "no#": 12
    },
    {
        "title": "咏春雪",
        "author": "陈子良",
        "biography": "",
        "paragraphs": [
            "光映妆楼月，花承歌扇风。欲妒梅将柳，故落早春中。"
        ],
        "notes": [
            ""
        ],
        "volume": "卷三十九",
        "no#": 13
    },
    {
        "title": "骢马",
        "author": "庾抱",
        "biography": "",
        "paragraphs": [
            "枥上浮云骢，本出吴门中。发迹来东道，长鸣起北风。",
            "回鞍拂桂白，赪汗类尘红。灭没徒留影，无因图汉宫。"
        ],
        "notes": [
            ""
        ],
        "volume": "卷三十九",
        "no#": 14
    },
    {
        "title": "别蔡参军",
        "author": "庾抱",
        "biography": "",
        "paragraphs": [
            "人世多飘忽，沟水易东西。今日欢娱尽，何年风月同。",
            "悲生万里外，恨起一杯中。性灵如未失，南北有征鸿。"
        ],
        "notes": [
            ""
        ],
        "volume": "卷三十九",
        "no#": 15
    },
    {
        "title": "赋得胥台露",
        "author": "庾抱",
        "biography": "",
        "paragraphs": [
            "胥台既落构，荆棘稍侵扉。栋拆连云影，梁摧照日晖。",
            "翔鶤逐不及，巢燕反无归。唯有团阶露，承晓共沾衣。"
        ],
        "notes": [
            ""
        ],
        "volume": "卷三十九",
        "no#": 16
    },
    {
        "title": "卧疴喜霁，开扉望月，简宫内知友",
        "author": "庾抱",
        "biography": "",
        "paragraphs": [
            "秋雨移弦望，疲疴倦苦辛。忽对荆山璧，委照越吟人。",
            "高高侵地镜，皎皎彻天津。色丽班姬箧，光润洛川神。",
            "轮辉池上动，桂影隙中新。怀贤虽不见，忽似暂参辰。"
        ],
        "notes": [
            ""
        ],
        "volume": "卷三十九",
        "no#": 17
    },
    {
        "title": "和乐记室忆江水",
        "author": "庾抱",
        "biography": "",
        "paragraphs": [
            "遥想观涛处，犹意采莲歌。无因关塞叶，共下洞庭波。"
        ],
        "notes": [
            ""
        ],
        "volume": "卷三十九",
        "no#": 18
    },
    {
        "title": "凌朝浮江旅思",
        "author": "马周",
        "biography": "",
        "paragraphs": [
            "太清上初日，春水送孤舟。山远疑无树，潮平似不流。",
            "岸花开且落，江鸟没还浮。羁望伤千里，长歌遣四愁。"
        ],
        "notes": [
            ""
        ],
        "volume": "卷三十九",
        "no#": 19
    },
    {
        "title": "句",
        "author": "马周",
        "biography": "",
        "paragraphs": [
            "何惜邓林树，不借一枝栖。"
        ],
        "notes": [
            ""
        ],
        "volume": "卷三十九",
        "no#": 20
    },
    {
        "title": "出玉关",
        "author": "来济",
        "biography": "",
        "paragraphs": [
            "敛辔遵龙汉，衔凄渡玉关。今日流沙外，垂涕念生还。"
        ],
        "notes": [
            ""
        ],
        "volume": "卷三十九",
        "no#": 21
    },
    {
        "title": "七夕",
        "author": "张文恭",
        "biography": "",
        "paragraphs": [
            "凤律惊秋气，龙梭静夜机。星桥百枝动，云路七香飞。",
            "映月回雕扇，凌霞曳绮衣。含情向华幄，流态入重闱。",
            "欢余夕漏尽，怨结晓骖归。谁念分河汉，还忆两心违。"
        ],
        "notes": [
            ""
        ],
        "volume": "卷三十九",
        "no#": 22
    },
    {
        "title": "佳人照镜",
        "author": "张文恭",
        "biography": "",
        "paragraphs": [
            "倦采蘼芜叶，贪怜照胆明。两边俱拭泪，一处有啼声。"
        ],
        "notes": [
            ""
        ],
        "volume": "卷三十九",
        "no#": 23
    },
    {
        "title": "奉和同太子监守违恋",
        "author": "薛元超",
        "biography": "",
        "paragraphs": [
            "储禁铜扉启，宸行玉轪遥。空怀寿街吏，尚隔寝门朝。",
            "北首瞻龙戟，尘外想鸾镳。飞文映仙榜，沥思叶神飙。",
            "帝念纡苍璧，干文焕紫霄。归塘横笔海，平圃振词条。",
            "欲应重轮曲，锵洋韵九韶。"
        ],
        "notes": [
            ""
        ],
        "volume": "卷三十九",
        "no#": 24
    },
    {
        "title": "答辨才探得招字",
        "author": "萧翼",
        "biography": "",
        "paragraphs": [
            "邂逅款良宵，殷勤荷胜招。弥天俄若旧，初地岂成遥。",
            "酒蚁倾还泛，心猿躁似调。谁怜失群雁，长苦业风飘。"
        ],
        "notes": [
            ""
        ],
        "volume": "卷三十九",
        "no#": 25
    },
    {
        "title": "道失",
        "author": "欧阳询",
        "biography": "",
        "paragraphs": [
            "已惑孔贵嫔，又被辞人侮。花笺一何荣，七字谁曾许。",
            "不下结绮阁，空迷江令语。雕戈动地来，误杀陈后主。"
        ],
        "notes": [
            ""
        ],
        "volume": "卷三十九",
        "no#": 26
    },
    {
        "title": "巫山高",
        "author": "阎立本",
        "biography": "",
        "paragraphs": [
            "君不见巫山高高半天起，绝壁千寻尽相似。",
            "君不见巫山磕匝翠屏开，湘江碧水绕山来。",
            "绿树春娇明月峡，红花朝覆白云台。台上朝云无定所，",
            "欲暮高唐行雨送，今宵定入荆王梦。荆王梦里爱秾华，"
        ],
        "notes": [
            ""
        ],
        "volume": "卷三十九",
        "no#": 27
    },
    {
        "title": "同潘屯田冬日早朝",
        "author": "张文琮",
        "biography": "",
        "paragraphs": [
            "假寐怀古人，夙兴瞻晓月。通晨禁门启，冠盖趋朝谒。",
            "霜霭清九衢，霞光照双阙。纷纶文物纪，焕烂声明发。",
            "腰剑动陆离，鸣玉和清越。"
        ],
        "notes": [
            ""
        ],
        "volume": "卷三十九",
        "no#": 28
    },
    {
        "title": "蜀道难",
        "author": "张文琮",
        "biography": "",
        "paragraphs": [
            "梁山镇地险，积石阻云端。深谷下寥廓，层岩上郁盘。",
            "飞梁架绝岭，栈道接危峦。揽辔独长息，方知斯路难。"
        ],
        "notes": [
            ""
        ],
        "volume": "卷三十九",
        "no#": 29
    },
    {
        "title": "昭君怨",
        "author": "张文琮",
        "biography": "",
        "paragraphs": [
            "戒途飞万里，回首望三秦。忽见天山雪，还疑上苑春。",
            "玉痕垂粉泪，罗袂拂胡尘。为得胡中曲，还悲远嫁人。"
        ],
        "notes": [
            ""
        ],
        "volume": "卷三十九",
        "no#": 30
    },
    {
        "title": "咏水",
        "author": "张文琮",
        "biography": "",
        "paragraphs": [
            "标名资上善，流派表灵长。地图罗四渎，天文载五潢。",
            "方流涵玉润，圆折动珠光。独有蒙园吏，栖偃玩濠梁。"
        ],
        "notes": [
            ""
        ],
        "volume": "卷三十九",
        "no#": 31
    },
    {
        "title": "赋桥",
        "author": "张文琮",
        "biography": "",
        "paragraphs": [
            "造舟浮谓日，鞭石表秦初。星文遥写汉，虹势尚凌虚。",
            "已授文成履，空题武骑书。别有临濠上，栖偃独观鱼。"
        ],
        "notes": [
            ""
        ],
        "volume": "卷三十九",
        "no#": 32
    },
    {
        "title": "和杨舍人咏中书省花树",
        "author": "张文琮",
        "biography": "",
        "paragraphs": [
            "花萼映芳丛，参差间早红。因风时落砌，杂雨乍浮空。",
            "影照凤池水，香飘鸡树风。岂不爱攀折，希君怀袖中。"
        ],
        "notes": [
            ""
        ],
        "volume": "卷三十九",
        "no#": 33
    }
]