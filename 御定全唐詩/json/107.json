[
    {
        "title": "奉和圣制送张说上集贤学士赐宴",
        "author": "源干曜",
        "biography": "",
        "paragraphs": [
            "盛业光书府，征人尽国英。丝纶贤得相，群俊学为名。",
            "宠命垂天锡，崇恩发睿情。熏风清禁籞，文殿述皇明。",
            "日霁庭阴出，池曛水气生。欢娱此无限，诗酒自相迎。"
        ],
        "notes": [
            ""
        ],
        "volume": "卷一百零七",
        "no#": 1
    },
    {
        "title": "奉和御制干曜与张说宋璟同日上官命宴都堂赐诗",
        "author": "源干曜",
        "biography": "",
        "paragraphs": [
            "睿作超千古，湛恩育万人。递迁俱荷泽，同拜忽为邻。",
            "道合徽音畅，芳辰景命新。鼓钟崇享礼，鹓鹭集朝伦。",
            "窃位思官谤，凋容谢木春。惭多无以叙，拙备实难陈。",
            "进绶怀三少，承光尽百身。自当归第日，何幸列宫臣。"
        ],
        "notes": [
            ""
        ],
        "volume": "卷一百零七",
        "no#": 2
    },
    {
        "title": "奉和圣制送张尚书巡边",
        "author": "源干曜",
        "biography": "",
        "paragraphs": [
            "匈奴迩河朔，汉地须戎旅。天子择英才，朝端出监抚。",
            "流星下阊阖，宝钺专公辅。礼物生光辉，宸章备恩诩。",
            "有征视矛戟，制胜唯樽俎。彼美何壮哉，桓桓擅斯举。",
            "声华振台阁，功德标文武。奉国知命轻，忘家以身许。",
            "安人在勤恤，保大殚襟腑。此外无异言，同情报明主。"
        ],
        "notes": [
            ""
        ],
        "volume": "卷一百零七",
        "no#": 3
    },
    {
        "title": "禅社首乐章",
        "author": "源干曜",
        "biography": "",
        "paragraphs": [
            "灵具醉，杳熙熙。灵将往，眇禗禗。愿明德，吐正词。",
            "烂遗光，流祯祺。"
        ],
        "notes": [
            ""
        ],
        "volume": "卷一百零七",
        "no#": 4
    },
    {
        "title": "奉和圣制送张说赴集贤院学士赐宴赋得虚字",
        "author": "徐坚",
        "biography": "",
        "paragraphs": [
            "崇文德化洽，新殿集贤初。庸菲参高选，首滥承明庐。",
            "殊私光辅弼，荣送列簪裾。座引中厨馔，杯锡上尊余。",
            "翠叶浓丹苑，晴空卷碧虚。忝同文史地，愿草登封书。"
        ],
        "notes": [
            ""
        ],
        "volume": "卷一百零七",
        "no#": 5
    },
    {
        "title": "奉和圣制送张说巡边",
        "author": "徐坚",
        "biography": "",
        "paragraphs": [
            "至德抚遐荒，神兵赴朔方。帝思元帅重，爰择股肱良。",
            "累相承安世，深筹协子房。寄崇专斧钺，礼备设坛场。",
            "鼙鼓喧雷电，戈剑凛风霜。四騑将戒道，十乘启先行。",
            "圣锡加恒数，天文耀宠光。出郊开帐饮，寅饯盛离章。",
            "雨濯梅林润，风清麦野凉。燕山应勒颂，麟阁伫名扬。"
        ],
        "notes": [
            ""
        ],
        "volume": "卷一百零七",
        "no#": 6
    },
    {
        "title": "奉和送金城公主适西蕃应制",
        "author": "徐坚",
        "biography": "",
        "paragraphs": [
            "星汉下天孙，车服降殊蕃。匣中词易切，马上曲虚繁。",
            "关塞移朱帐，风尘暗锦轩。箫声去日远，万里望河源。"
        ],
        "notes": [
            ""
        ],
        "volume": "卷一百零七",
        "no#": 7
    },
    {
        "title": "饯许州宋司马赴任",
        "author": "徐坚",
        "biography": "",
        "paragraphs": [
            "旧许星车转，神京祖帐开。断烟伤别望，零雨送离杯。",
            "辞燕依空绕，宾鸿入听哀。分襟与秋气，日夕共悲哉。"
        ],
        "notes": [
            ""
        ],
        "volume": "卷一百零七",
        "no#": 8
    },
    {
        "title": "饯唐永昌",
        "author": "徐坚",
        "biography": "",
        "paragraphs": [
            "郎官出宰赴伊瀍，征传骎骎灞水前。",
            "此时怅望新丰道，握手相看共黯然。"
        ],
        "notes": [
            ""
        ],
        "volume": "卷一百零七",
        "no#": 9
    },
    {
        "title": "送考功武员外学士使嵩山置舍利塔歌",
        "author": "徐坚",
        "biography": "",
        "paragraphs": [
            "伊川别骑，灞岸分筵。对三春之花月，览千里之风烟。",
            "望青山兮分地，见白云兮在天。寄愁心于樽酒，"
        ],
        "notes": [
            ""
        ],
        "volume": "卷一百零七",
        "no#": 10
    },
    {
        "title": "棹歌行",
        "author": "徐坚",
        "biography": "",
        "paragraphs": [
            "棹女饰银钩，新妆下翠楼。霜丝青桂楫，兰枻紫霞舟。",
            "水落金陵曙，风起洞庭秋。扣舷过曲浦，飞帆越回流。",
            "影入桃花浪，香飘杜若洲。洲长殊未返，萧散云霞晚。",
            "日下大江平，烟生归岸远。岸远闻潮波，争途游戏多。",
            "因声赵津女，来听采菱歌。"
        ],
        "notes": [
            ""
        ],
        "volume": "卷一百零七",
        "no#": 11
    },
    {
        "title": "送武进郑明府",
        "author": "徐坚",
        "biography": "",
        "paragraphs": [
            "弦歌试宰日，城阙赏心违。北谢苍龙去，南随黄鹄飞。",
            "夏云海中出，吴山江上微。甿谣岂云远，从此庆缁衣。"
        ],
        "notes": [
            ""
        ],
        "volume": "卷一百零七",
        "no#": 12
    },
    {
        "title": "仪坤庙乐章",
        "author": "徐坚",
        "biography": "",
        "paragraphs": [
            "于穆清庙，肃雍严祀。合福受厘，介以繁祉。"
        ],
        "notes": [
            ""
        ],
        "volume": "卷一百零七",
        "no#": 13
    },
    {
        "title": "祭汾阴乐章",
        "author": "源光裕",
        "biography": "",
        "paragraphs": [
            "方丘既膳，嘉飨载谧。斋敬毕诚，陶匏贵质。",
            "秀毕丰荐，芳俎盈实。永永福流，其升如日。"
        ],
        "notes": [
            ""
        ],
        "volume": "卷一百零七",
        "no#": 14
    }
]