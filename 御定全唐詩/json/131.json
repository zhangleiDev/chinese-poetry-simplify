[
    {
        "title": "古意二首",
        "author": "祖咏",
        "biography": "",
        "paragraphs": [
            "夫差日淫放，举国求妃嫔。自谓得王宠，代间无美人。",
            "碧罗象天阁，坐辇乘芳春。宫女数千骑，常游江水滨。",
            "年深玉颜老，时薄花妆新。拭泪下金殿，娇多不顾身。",
            "生前妒歌舞，死后同灰尘。冢墓令人哀，哀于铜雀台。",
            "楚王竟何去，独自留巫山。偏使世人见，迢迢江汉间。",
            "驻舟春溪里，誓愿拜灵颜。梦寐睹神女，金沙鸣佩环。",
            "闲艳绝世姿，令人气力微。含笑默不语，化作朝云飞。"
        ],
        "notes": [
            ""
        ],
        "volume": "卷一百三十一",
        "no#": 1
    },
    {
        "title": "渡淮河寄平一",
        "author": "祖咏",
        "biography": "",
        "paragraphs": [
            "天色混波涛，岸阴匝村墅。微微汉祖庙，隐隐江陵渚。",
            "云树森已重，时明郁相拒。"
        ],
        "notes": [
            ""
        ],
        "volume": "卷一百三十一",
        "no#": 2
    },
    {
        "title": "归汝坟山庄留别卢象",
        "author": "祖咏",
        "biography": "",
        "paragraphs": [
            "淹留岁将晏，久废南山期。旧业不见弃，还山从此辞。",
            "沤麻入南涧，刈麦向东菑。对酒鸡黍熟，闭门风雪时。",
            "非君一延首，谁慰遥相思。"
        ],
        "notes": [
            ""
        ],
        "volume": "卷一百三十一",
        "no#": 3
    },
    {
        "title": "夕次圃田店",
        "author": "祖咏",
        "biography": "",
        "paragraphs": [
            "前路入郑郊，尚经百余里。马烦时欲歇，客归程未已。",
            "落日桑柘阴，遥村烟火起。西还不遑宿，中夜渡泾水。"
        ],
        "notes": [
            ""
        ],
        "volume": "卷一百三十一",
        "no#": 4
    },
    {
        "title": "田家即事",
        "author": "祖咏",
        "biography": "",
        "paragraphs": [
            "旧居东皋上，左右俯荒村。樵路前傍岭，田家遥对门。",
            "欢娱始披拂，惬意在郊原。余霁荡川雾，新秋仍昼昏。",
            "攀条憩林麓，引水开泉源。稼穑岂云倦，桑麻今正繁。",
            "方求静者赏，偶与潜夫论。鸡黍何必具，吾心知道尊。"
        ],
        "notes": [
            ""
        ],
        "volume": "卷一百三十一",
        "no#": 5
    },
    {
        "title": "扈从御宿池",
        "author": "祖咏",
        "biography": "",
        "paragraphs": [
            "君王既巡狩，辇道入秦京。远树低枪垒，孤峰入幔城。",
            "寒疏清禁漏，夜警羽林兵。谁念迷方客，长怀魏阙情。"
        ],
        "notes": [
            ""
        ],
        "volume": "卷一百三十一",
        "no#": 6
    },
    {
        "title": "赠苗发员外",
        "author": "祖咏",
        "biography": "",
        "paragraphs": [
            "宿雨朝来歇，空山天气清。盘云双鹤下，隔水一蝉鸣。",
            "古道黄花落，平芜赤烧生。茂陵虽有病，犹得伴君行。"
        ],
        "notes": [
            ""
        ],
        "volume": "卷一百三十一",
        "no#": 7
    },
    {
        "title": "答王维留宿",
        "author": "祖咏",
        "biography": "",
        "paragraphs": [
            "四年不相见，相见复何为。握手言未毕，却令伤别离。",
            "升堂还驻马，酌醴便呼儿。语嘿自相对，安用傍人知。"
        ],
        "notes": [
            ""
        ],
        "volume": "卷一百三十一",
        "no#": 8
    },
    {
        "title": "长乐驿留别卢象裴总",
        "author": "祖咏",
        "biography": "",
        "paragraphs": [
            "朝来已握手，宿别更伤心。灞水行人渡，商山驿路深。",
            "故情君且足，谪宦我难任。直道皆如此，谁能泪满襟。"
        ],
        "notes": [
            ""
        ],
        "volume": "卷一百三十一",
        "no#": 9
    },
    {
        "title": "送刘高邮棁使入都",
        "author": "祖咏",
        "biography": "",
        "paragraphs": [
            "常闻积归思，昨夜又兼秋。乡路京华远，王程江水流。",
            "吴歌喧两岸，楚客醉孤舟。渐觉潮初上，凄然多暮愁。"
        ],
        "notes": [
            ""
        ],
        "volume": "卷一百三十一",
        "no#": 10
    },
    {
        "title": "宴吴王宅",
        "author": "祖咏",
        "biography": "",
        "paragraphs": [
            "吴王承国宠，列第禁城东。连夜征词客，当春试舞童。",
            "砌分池水岸，窗度竹林风。更待西园月，金尊乐未终。"
        ],
        "notes": [
            ""
        ],
        "volume": "卷一百三十一",
        "no#": 11
    },
    {
        "title": "观华岳",
        "author": "祖咏",
        "biography": "",
        "paragraphs": [
            "西入秦关口，南瞻驿路连。彩云生阙下，松树到祠边。",
            "作镇当官道，雄都俯大川。莲峰径上处，仿佛有神仙。"
        ],
        "notes": [
            ""
        ],
        "volume": "卷一百三十一",
        "no#": 12
    },
    {
        "title": "泗上冯使君南楼作",
        "author": "祖咏",
        "biography": "",
        "paragraphs": [
            "井邑连淮泗，南楼向晚过。望滩沙鹭起，寻岸浴童歌。",
            "近海云偏出，兼秋雨更多。明晨拟回棹，乡思恨风波。"
        ],
        "notes": [
            ""
        ],
        "volume": "卷一百三十一",
        "no#": 13
    },
    {
        "title": "苏氏别业",
        "author": "祖咏",
        "biography": "",
        "paragraphs": [
            "别业居幽处，到来生隐心。南山当户牖，沣水映园林。",
            "屋覆经冬雪，庭昏未夕阴。寥寥人境外，闲坐听春禽。"
        ],
        "notes": [
            ""
        ],
        "volume": "卷一百三十一",
        "no#": 14
    },
    {
        "title": "汝坟别业",
        "author": "祖咏",
        "biography": "",
        "paragraphs": [
            "失路农为业，移家到汝坟。独愁常废卷，多病久离群。",
            "鸟雀垂窗柳，虹霓出涧云。山中无外事，樵唱有时闻。"
        ],
        "notes": [
            ""
        ],
        "volume": "卷一百三十一",
        "no#": 15
    },
    {
        "title": "陆浑水亭",
        "author": "祖咏",
        "biography": "",
        "paragraphs": [
            "昼眺伊川曲，岩间霁色明。浅沙平有路，流水漫无声。",
            "浴鸟沿波聚，潜鱼触钓惊。更怜春岸绿，幽意满前楹。"
        ],
        "notes": [
            ""
        ],
        "volume": "卷一百三十一",
        "no#": 16
    },
    {
        "title": "过郑曲",
        "author": "祖咏",
        "biography": "",
        "paragraphs": [
            "路向荣川谷，晴来望尽通。细烟生水上，圆月在舟中。",
            "岸势迷行客，秋声乱草虫。旅怀劳自慰，淅淅有凉风。"
        ],
        "notes": [
            ""
        ],
        "volume": "卷一百三十一",
        "no#": 17
    },
    {
        "title": "宿陈留李少府揆厅",
        "author": "祖咏",
        "biography": "",
        "paragraphs": [
            "相知有叔卿，讼简夜弥清。旅泊倦愁卧，堂空闻曙更。",
            "风帘摇烛影，秋雨带虫声。归思那堪说，悠悠限洛城。"
        ],
        "notes": [
            ""
        ],
        "volume": "卷一百三十一",
        "no#": 18
    },
    {
        "title": "题韩少府水亭",
        "author": "祖咏",
        "biography": "",
        "paragraphs": [
            "梅福幽栖处，佳期不忘还。鸟吟当户竹，花绕傍池山。",
            "水气侵阶冷，松阴覆座闲。宁知武陵趣，宛在市朝间。"
        ],
        "notes": [
            ""
        ],
        "volume": "卷一百三十一",
        "no#": 19
    },
    {
        "title": "题远公经台",
        "author": "祖咏",
        "biography": "",
        "paragraphs": [
            "兰若无人到，真僧出复稀。苔侵行道席，云湿坐禅衣。",
            "涧鼠缘香案，山蝉噪竹扉。世间长不见，宁止暂忘归。"
        ],
        "notes": [
            ""
        ],
        "volume": "卷一百三十一",
        "no#": 20
    },
    {
        "title": "中峰居喜见苗发",
        "author": "祖咏",
        "biography": "",
        "paragraphs": [
            "自得中峰住，深林亦闭关。经秋无客到，入夜有僧还。",
            "暗涧泉声小，荒冈树影闲。高窗不可望，星月满空山。"
        ],
        "notes": [
            ""
        ],
        "volume": "卷一百三十一",
        "no#": 21
    },
    {
        "title": "江南旅情",
        "author": "祖咏",
        "biography": "",
        "paragraphs": [
            "楚山不可极，归路但萧条。海色晴看雨，江声夜听潮。",
            "剑留南斗近，书寄北风遥。为报空潭橘，无媒寄洛桥。"
        ],
        "notes": [
            ""
        ],
        "volume": "卷一百三十一",
        "no#": 22
    },
    {
        "title": "泊扬子津",
        "author": "祖咏",
        "biography": "",
        "paragraphs": [
            "才入维扬郡，乡关此路遥。林藏初过雨，风退欲归潮。",
            "江火明沙岸，云帆碍浦桥。客衣今日薄，寒气近来饶。"
        ],
        "notes": [
            ""
        ],
        "volume": "卷一百三十一",
        "no#": 23
    },
    {
        "title": "晚泊金陵水亭",
        "author": "祖咏",
        "biography": "",
        "paragraphs": [
            "江亭当废国，秋景倍萧骚。夕照明残垒，寒潮涨古濠。",
            "就田看鹤大，隔水见僧高。无限前朝事，醒吟易觉劳。"
        ],
        "notes": [
            ""
        ],
        "volume": "卷一百三十一",
        "no#": 24
    },
    {
        "title": "七夕",
        "author": "祖咏",
        "biography": "",
        "paragraphs": [
            "闺女求天女，更阑意未阑。玉庭开粉席，罗袖捧金盘。",
            "向月穿针易，临风整线难。不知谁得巧，明旦试相看。"
        ],
        "notes": [
            ""
        ],
        "volume": "卷一百三十一",
        "no#": 25
    },
    {
        "title": "望蓟门",
        "author": "祖咏",
        "biography": "",
        "paragraphs": [
            "燕台一望客心惊，箫鼓喧喧汉将营。万里寒光生积雪，",
            "少小虽非投笔吏，论功还欲请长缨。"
        ],
        "notes": [
            ""
        ],
        "volume": "卷一百三十一",
        "no#": 26
    },
    {
        "title": "家园夜坐寄郭微",
        "author": "祖咏",
        "biography": "",
        "paragraphs": [
            "前阶微雨歇，开户散窥林。月出夜方浅，水凉池更深。",
            "余风生竹树，清露薄衣襟。遇物遂遥叹，怀人滋远心。",
            "依稀成梦想，影响绝徽音。谁念穷居者，明时嗟陆沉。"
        ],
        "notes": [
            ""
        ],
        "volume": "卷一百三十一",
        "no#": 27
    },
    {
        "title": "酬汴州李别驾赠",
        "author": "祖咏",
        "biography": "",
        "paragraphs": [
            "秋风多客思，行旅厌艰辛。自洛非才子，游梁得主人。",
            "文章参末议，荣贱岂同伦。叹逝逢三演，怀贤忆四真。",
            "情因恩旧好，契托死生亲。所愧能投赠，清言益润身。"
        ],
        "notes": [
            ""
        ],
        "volume": "卷一百三十一",
        "no#": 28
    },
    {
        "title": "清明宴司勋刘郎中别业",
        "author": "祖咏",
        "biography": "",
        "paragraphs": [
            "田家复近臣，行乐不违亲。霁日园林好，清明烟火新。",
            "以文长会友，唯德自成邻。池照窗阴晚，杯香药味春。",
            "簷前花覆地，竹外鸟窥人。何必桃源里，深居作隐沦。"
        ],
        "notes": [
            ""
        ],
        "volume": "卷一百三十一",
        "no#": 29
    },
    {
        "title": "汝坟秋同仙州王长史翰闻百舌鸟",
        "author": "祖咏",
        "biography": "",
        "paragraphs": [
            "秋天闻好鸟，惊起出帘帷。却念殊方月，能鸣巳后时。",
            "迁乔诚可早，出谷此何迟。顾影惭无对，怀群空所思。",
            "凄凉岁欲晚，萧索燕将辞。留听未终曲，弥令心独悲。",
            "高飞凭力致，巧啭任天姿。返覆知而静，间关断若遗。",
            "花繁上林路，霜落汝川湄。且长凌风翮，乘春自有期。"
        ],
        "notes": [
            ""
        ],
        "volume": "卷一百三十一",
        "no#": 30
    },
    {
        "title": "送丘为下第",
        "author": "祖咏",
        "biography": "",
        "paragraphs": [
            "沧江一身客，献赋空十年。明主岂能好，今人谁举贤。",
            "国门税征驾，旅食谋归旋。皦日媚春水，绿苹香客船。",
            "无媒既不达，予亦思归田。"
        ],
        "notes": [
            ""
        ],
        "volume": "卷一百三十一",
        "no#": 31
    },
    {
        "title": "赠苗发员外",
        "author": "祖咏",
        "biography": "",
        "paragraphs": [
            "朱户敞高扉，青槐碍落晖。八龙乘庆重，三虎递朝归。",
            "坐竹人声绝，横琴鸟语稀。花惭潘岳貌，年称老莱衣。",
            "叶暗朱樱熟，丝长粉蝶飞。应怜鲁儒贱，空与故山违。"
        ],
        "notes": [
            ""
        ],
        "volume": "卷一百三十一",
        "no#": 32
    },
    {
        "title": "寄王长史",
        "author": "祖咏",
        "biography": "",
        "paragraphs": [
            "汝颍俱宿好，往来托层峦。终日何寂寞，绕篱生蕙兰。"
        ],
        "notes": [
            ""
        ],
        "volume": "卷一百三十一",
        "no#": 33
    },
    {
        "title": "别怨",
        "author": "祖咏",
        "biography": "",
        "paragraphs": [
            "送别到中流，秋船倚渡头。相看尚不远，未可即回舟。"
        ],
        "notes": [
            ""
        ],
        "volume": "卷一百三十一",
        "no#": 34
    },
    {
        "title": "终南望余雪",
        "author": "祖咏",
        "biography": "",
        "paragraphs": [
            "终南阴岭秀，积雪浮云端。林表明霁色，城中增暮寒。"
        ],
        "notes": [
            ""
        ],
        "volume": "卷一百三十一",
        "no#": 35
    },
    {
        "title": "句",
        "author": "祖咏",
        "biography": "",
        "paragraphs": [
            "不知叠嶂夜来雨，清晓石楠花乱流。"
        ],
        "notes": [
            ""
        ],
        "volume": "卷一百三十一",
        "no#": 36
    }
]