[
    {
        "title": "送友人往太原",
        "author": "李频",
        "biography": "",
        "paragraphs": [
            "离亭聊把酒，此路彻边头。草白雁来尽，时清人去游。",
            "汾河流晋地，塞雪满并州。别后相思夜，空看北斗愁。"
        ],
        "notes": [
            ""
        ],
        "volume": "卷五百八十八",
        "no#": 1
    },
    {
        "title": "旅怀",
        "author": "李频",
        "biography": "",
        "paragraphs": [
            "万里共心论，徒言吾道存。奉亲无别业，谒帝有何门。",
            "水宿惊涛浦，山行落叶村。长安长梦去，欹枕即闻猿。"
        ],
        "notes": [
            ""
        ],
        "volume": "卷五百八十八",
        "no#": 2
    },
    {
        "title": "送裴御史赴湖南",
        "author": "李频",
        "biography": "",
        "paragraphs": [
            "关门鸟道中，飞传复乘骢。暮雪离秦甸，春云入楚宫。",
            "平芜天共阔，积水地多空。使府悬帆去，能消几日风。"
        ],
        "notes": [
            ""
        ],
        "volume": "卷五百八十八",
        "no#": 3
    },
    {
        "title": "送姚郜先辈赴汝州辟",
        "author": "李频",
        "biography": "",
        "paragraphs": [
            "行李事寒天，东来聘礼全。州当定鼎处，人去偃戈年。",
            "雷雨依嵩岭，桑麻接楚田。遥知清夜作，不是借戎篇。"
        ],
        "notes": [
            ""
        ],
        "volume": "卷五百八十八",
        "no#": 4
    },
    {
        "title": "初离黔中泊江上",
        "author": "李频",
        "biography": "",
        "paragraphs": [
            "去去把青桂，平生心不违。更蒙莲府辟，兼脱布衣归。",
            "霁岳明残雪，清波漾落晖。无穷幽鸟戏，时向棹前飞。"
        ],
        "notes": [
            ""
        ],
        "volume": "卷五百八十八",
        "no#": 5
    },
    {
        "title": "黔中酬同院韦判官",
        "author": "李频",
        "biography": "",
        "paragraphs": [
            "平生同所为，相遇偶然迟。各著青袍后，无归白社期。",
            "江流来绝域，府地管诸夷。圣代都无事，从公且赋诗。"
        ],
        "notes": [
            ""
        ],
        "volume": "卷五百八十八",
        "no#": 6
    },
    {
        "title": "和范秘书襄阳旧游",
        "author": "李频",
        "biography": "",
        "paragraphs": [
            "听话扬帆兴，初从岘首还。高吟入白浪，遥坐看青山。",
            "枯木猿啼爽，寒汀鹤步闲。秋来关去梦，几夜度商颜。"
        ],
        "notes": [
            ""
        ],
        "volume": "卷五百八十八",
        "no#": 7
    },
    {
        "title": "秋夜山中思归送友人",
        "author": "李频",
        "biography": "",
        "paragraphs": [
            "萧条对秋色，相忆在云泉。木落病身起，潮平归思悬。",
            "凉钟山顶寺，暝火渡头船。此地非吾土，淹留又一年。"
        ],
        "notes": [
            ""
        ],
        "volume": "卷五百八十八",
        "no#": 8
    },
    {
        "title": "自黔中东归旅次淮上",
        "author": "李频",
        "biography": "",
        "paragraphs": [
            "行旅本同愁，黔吴复阻修。半年方中路，穷节到孤舟。",
            "夕霭垂阴野，晨光动积流。家山一夜梦，便是昔年游。"
        ],
        "notes": [
            ""
        ],
        "volume": "卷五百八十八",
        "no#": 9
    },
    {
        "title": "江夏春感旧",
        "author": "李频",
        "biography": "",
        "paragraphs": [
            "东风出海门，处处动林园。泽国雪霜少，沙汀花木繁。",
            "暖鱼依水浅，晴雁入空翻。何处阳和力，生萍不驻根。"
        ],
        "notes": [
            ""
        ],
        "volume": "卷五百八十八",
        "no#": 10
    },
    {
        "title": "眉州别李使君",
        "author": "李频",
        "biography": "",
        "paragraphs": [
            "回首雪峰前，朱门心杳然。离人自呜咽，流水莫潺湲。",
            "毒草通蛮徼，秋林近漏天。一生从此去，五字有谁怜。"
        ],
        "notes": [
            ""
        ],
        "volume": "卷五百八十八",
        "no#": 11
    },
    {
        "title": "送许棠及第归宣州",
        "author": "李频",
        "biography": "",
        "paragraphs": [
            "高科终自致，志业信如神。待得逢公道，由来合贵身。",
            "秋归方觉好，旧梦始知真。更想青山宅，谁为后主人。"
        ],
        "notes": [
            ""
        ],
        "volume": "卷五百八十八",
        "no#": 12
    },
    {
        "title": "黔中罢职将泛江东",
        "author": "李频",
        "biography": "",
        "paragraphs": [
            "黔中初罢职，薄俸亦无残。举目乡关远，携家旅食难。",
            "野梅将雪竞，江月与沙寒。两鬓愁应白，何劳把镜看。"
        ],
        "notes": [
            ""
        ],
        "volume": "卷五百八十八",
        "no#": 13
    },
    {
        "title": "长安书事寄所知",
        "author": "李频",
        "biography": "",
        "paragraphs": [
            "帝里本无名，端居有道情。睡魂春梦断，书兴晚窗明。",
            "老拟归何处，闲应过此生。江湖终一日，拜别便东行。"
        ],
        "notes": [
            ""
        ],
        "volume": "卷五百八十八",
        "no#": 14
    },
    {
        "title": "酬姚覃",
        "author": "李频",
        "biography": "",
        "paragraphs": [
            "不见又相招，何曾诉寂寥。醉眠春草长，吟坐夜灯销。",
            "泪堕思山切，身归转路遥。年年送别处，杨柳少垂条。"
        ],
        "notes": [
            ""
        ],
        "volume": "卷五百八十八",
        "no#": 15
    },
    {
        "title": "春日鄜州赠裴居言",
        "author": "李频",
        "biography": "",
        "paragraphs": [
            "虽将身佐幕，出入似闲居。草色长相待，山情信不疏。",
            "灯前春睡足，酒后夜寒余。笔砚时时近，终非署簿书。"
        ],
        "notes": [
            ""
        ],
        "volume": "卷五百八十八",
        "no#": 16
    },
    {
        "title": "送于生入蜀",
        "author": "李频",
        "biography": "",
        "paragraphs": [
            "家吴闻入蜀，道路颇乖离。一第何多难，都城可少知。",
            "江山非久适，命数未终奇。况又将冤抱，经春杜魄随。"
        ],
        "notes": [
            ""
        ],
        "volume": "卷五百八十八",
        "no#": 17
    },
    {
        "title": "送许棠归泾县作尉",
        "author": "李频",
        "biography": "",
        "paragraphs": [
            "青桂复青袍，一归荣一高。县人齐下拜，邑宰共分曹。",
            "绕郭看秧插，寻街听茧缫。封侯万里者，燕颔乃徒劳。"
        ],
        "notes": [
            ""
        ],
        "volume": "卷五百八十八",
        "no#": 18
    },
    {
        "title": "友人话别",
        "author": "李频",
        "biography": "",
        "paragraphs": [
            "论交虽不早，话别且相亲。除却栖禅客，谁非南陌人。",
            "半生都返性，终老拟安贫。愿入白云社，高眠自致身。"
        ],
        "notes": [
            ""
        ],
        "volume": "卷五百八十八",
        "no#": 19
    },
    {
        "title": "山居",
        "author": "李频",
        "biography": "",
        "paragraphs": [
            "欲出穷吾道，东西自未能。卷书唯对鹤，开画独留僧。",
            "落叶和云扫，秋山共月登。何年石上水，夜夜滴高层。"
        ],
        "notes": [
            ""
        ],
        "volume": "卷五百八十八",
        "no#": 20
    },
    {
        "title": "寄范郎中",
        "author": "李频",
        "biography": "",
        "paragraphs": [
            "藜杖山中出，吟诗对范家。相知从海峤，寄食向京华。",
            "名宦成何报，清眸未纵赊。临邛梦来往，雨雪满褒斜。"
        ],
        "notes": [
            ""
        ],
        "volume": "卷五百八十八",
        "no#": 21
    },
    {
        "title": "书怀",
        "author": "李频",
        "biography": "",
        "paragraphs": [
            "宦途从不问，身事觉无差。华发初生女，沧洲未有家。",
            "却闲思洞穴，终老旷桑麻。别访栖禅侣，相期语劫沙。"
        ],
        "notes": [
            ""
        ],
        "volume": "卷五百八十八",
        "no#": 22
    },
    {
        "title": "越中行",
        "author": "李频",
        "biography": "",
        "paragraphs": [
            "越国临沧海，芳洲复暮晴。湖通诸浦白，日隐乱峰明。",
            "野宿多无定，闲游免有情。天台闻不远，终到石桥行。"
        ],
        "notes": [
            ""
        ],
        "volume": "卷五百八十八",
        "no#": 23
    },
    {
        "title": "春日南游寄浙东许同年",
        "author": "李频",
        "biography": "",
        "paragraphs": [
            "孤帆处处宿，不问是谁家。南国平芜远，东风细雨斜。",
            "旅怀多寄酒，寒意欲留花。更想前途去，茫茫沧海涯。"
        ],
        "notes": [
            ""
        ],
        "volume": "卷五百八十八",
        "no#": 24
    },
    {
        "title": "明州江亭夜别段秀才",
        "author": "李频",
        "biography": "",
        "paragraphs": [
            "离亭向水开，时候复蒸梅。霹雳灯烛灭，蒹葭风雨来。",
            "京关虽共语，海峤不同回。莫为莼鲈美，天涯滞尔才。"
        ],
        "notes": [
            ""
        ],
        "volume": "卷五百八十八",
        "no#": 25
    },
    {
        "title": "临岐留别相知",
        "author": "李频",
        "biography": "",
        "paragraphs": [
            "百岁竟何事，一身长远游。行行将近老，处处不离愁。",
            "世路多相取，权门不自投。难为此时别，欲别愿人留。"
        ],
        "notes": [
            ""
        ],
        "volume": "卷五百八十八",
        "no#": 26
    },
    {
        "title": "鄂渚湖上即事",
        "author": "李频",
        "biography": "",
        "paragraphs": [
            "杜门聊自适，湖水在窗间。纵得沧洲去，无过白日闲。",
            "多慵空好道，少贱早凋颜。独有东山月，依依自往还。"
        ],
        "notes": [
            ""
        ],
        "volume": "卷五百八十八",
        "no#": 27
    },
    {
        "title": "辞夏口崔尚书",
        "author": "李频",
        "biography": "",
        "paragraphs": [
            "一饭仍难受，依仁况一年。终期身可报，不拟骨空镌。",
            "城晚风高角，江春浪起船。同来栖止地，独去塞鸿前。"
        ],
        "notes": [
            ""
        ],
        "volume": "卷五百八十八",
        "no#": 28
    },
    {
        "title": "秦原早望",
        "author": "李频",
        "biography": "",
        "paragraphs": [
            "一忝乡书荐，长安未得回。年光逐渭水，春色上秦台。",
            "燕掠平芜去，人冲细雨来。东风生故里，又过几花开。"
        ],
        "notes": [
            ""
        ],
        "volume": "卷五百八十八",
        "no#": 29
    },
    {
        "title": "送友人之扬州",
        "author": "李频",
        "biography": "",
        "paragraphs": [
            "一别长安后，晨征便信鸡。河声入峡急，地势出关低。",
            "绿树丛垓下，青芜阔楚西。路长知不恶，随处得诗题。"
        ],
        "notes": [
            ""
        ],
        "volume": "卷五百八十八",
        "no#": 30
    },
    {
        "title": "过四皓庙",
        "author": "李频",
        "biography": "",
        "paragraphs": [
            "东西南北人，高迹自相亲。天下已归汉，山中犹避秦。",
            "龙楼曾作客，鹤氅不为臣。独有千年后，青青庙木春。"
        ],
        "notes": [
            ""
        ],
        "volume": "卷五百八十八",
        "no#": 31
    },
    {
        "title": "陕下怀归",
        "author": "李频",
        "biography": "",
        "paragraphs": [
            "故园何处在，零落五湖东。日暮无来客，天寒有去鸿。",
            "大河冰彻塞，高岳雪连空。独夜悬归思，迢迢永漏中。"
        ],
        "notes": [
            ""
        ],
        "volume": "卷五百八十八",
        "no#": 32
    },
    {
        "title": "送徐处士归江南",
        "author": "李频",
        "biography": "",
        "paragraphs": [
            "行行野雪薄，寒气日通春。故国又芳草，沧江终白身。",
            "游归花落满，睡起鸟啼新。莫惜闲书劄，西来问旅人。"
        ],
        "notes": [
            ""
        ],
        "volume": "卷五百八十八",
        "no#": 33
    },
    {
        "title": "鄜州留别王从事",
        "author": "李频",
        "biography": "",
        "paragraphs": [
            "相识未十日，相知如十年。从来易离别，此去忽留连。",
            "路险行冲雨，山高度隔天。难终清夜坐，更听说安边。"
        ],
        "notes": [
            ""
        ],
        "volume": "卷五百八十八",
        "no#": 34
    },
    {
        "title": "长安夜怀",
        "author": "李频",
        "biography": "",
        "paragraphs": [
            "匹马西游日，从吴又转荆。风雷几夜坐，山水半年行。",
            "梦永秋灯灭，吟余晓露明。良时不我与，白发向秦生。"
        ],
        "notes": [
            ""
        ],
        "volume": "卷五百八十八",
        "no#": 35
    },
    {
        "title": "冬夜山中寻友",
        "author": "李频",
        "biography": "",
        "paragraphs": [
            "何人山雪夜，相访不相思。若得长闲日，应无暂到时。",
            "叶寒凋欲尽，泉冻落还迟。即此天明去，重来未有期。"
        ],
        "notes": [
            ""
        ],
        "volume": "卷五百八十八",
        "no#": 36
    },
    {
        "title": "送刘山人归洞庭",
        "author": "李频",
        "biography": "",
        "paragraphs": [
            "君逐云山去，人间又绝踪。半湖乘早月，中路入疏钟。",
            "秋尽草虫急，夜深山雨重。平生心未已，岂得更相从。"
        ],
        "notes": [
            ""
        ],
        "volume": "卷五百八十八",
        "no#": 37
    },
    {
        "title": "古意",
        "author": "李频",
        "biography": "",
        "paragraphs": [
            "白马游何处，青楼日正长。凤箫抛旧曲，鸾镜懒新妆。",
            "玄鸟深巢静，飞花入户香。虽非窦滔妇，锦字已成章。"
        ],
        "notes": [
            ""
        ],
        "volume": "卷五百八十八",
        "no#": 38
    },
    {
        "title": "避暑",
        "author": "李频",
        "biography": "",
        "paragraphs": [
            "当暑忆归林，陶家借柳阴。蝉从初伏噪，客向晚凉吟。",
            "白日欺玄鬓，沧江负素心。神仙倘有术，引我出幽岑。"
        ],
        "notes": [
            ""
        ],
        "volume": "卷五百八十八",
        "no#": 39
    },
    {
        "title": "送吴秘书归杭州",
        "author": "李频",
        "biography": "",
        "paragraphs": [
            "为客得从容，官清料复重。海崖归有业，天目近何峰。",
            "是处通春棹，无村不夜舂。马卿夸贵达，还说返临邛。"
        ],
        "notes": [
            ""
        ],
        "volume": "卷五百八十八",
        "no#": 40
    },
    {
        "title": "中秋对月",
        "author": "李频",
        "biography": "",
        "paragraphs": [
            "秋分一夜停，阴魄最晶荧。好是生沧海，徐看历杳冥。",
            "层空疑洗色，万怪想潜形。他夕无相类，晨鸡不可听。"
        ],
        "notes": [
            ""
        ],
        "volume": "卷五百八十八",
        "no#": 41
    },
    {
        "title": "八月上峡",
        "author": "李频",
        "biography": "",
        "paragraphs": [
            "万里巴江水，秋来满峡流。乱山无陆路，行客在孤舟。",
            "汹汹滩声急，冥冥树色愁。免为三不吊，已白一生头。"
        ],
        "notes": [
            ""
        ],
        "volume": "卷五百八十八",
        "no#": 42
    },
    {
        "title": "送狄明府赴九江",
        "author": "李频",
        "biography": "",
        "paragraphs": [
            "字人修祖德，清白定闻传。匹马从秦去，孤帆入楚悬。",
            "关中寒食雨，湖上暑衣天。四考兼重请，相知住几年。"
        ],
        "notes": [
            ""
        ],
        "volume": "卷五百八十八",
        "no#": 43
    },
    {
        "title": "陕下投姚谏议",
        "author": "李频",
        "biography": "",
        "paragraphs": [
            "旧业在东鄙，西游从楚荆。风雷几夜坐，山水半年行。",
            "梦永秋灯灭，吟孤晓露明。前心若不遂，有耻却归耕。"
        ],
        "notes": [
            ""
        ],
        "volume": "卷五百八十八",
        "no#": 44
    },
    {
        "title": "关东逢薛能",
        "author": "李频",
        "biography": "",
        "paragraphs": [
            "何处不相思，相逢还有时。交心如到老，会面未为迟。",
            "苦学缘明代，劳生欲白髭。唯君一度别，便似见无期。"
        ],
        "notes": [
            ""
        ],
        "volume": "卷五百八十八",
        "no#": 45
    },
    {
        "title": "富春赠孙璐",
        "author": "李频",
        "biography": "",
        "paragraphs": [
            "天柱与天目，曾栖绝顶房。青云求禄晚，白日坐家长。",
            "井气通潮信，窗风引海凉。平生诗称在，老达亦何妨。"
        ],
        "notes": [
            ""
        ],
        "volume": "卷五百八十八",
        "no#": 46
    },
    {
        "title": "送友人游蜀",
        "author": "李频",
        "biography": "",
        "paragraphs": [
            "东堂虽不捷，西去复何愁。蜀马知归路，巴山似旧游。",
            "星临剑阁动，花落锦江流。鼓吹青林下，时闻祭武侯。"
        ],
        "notes": [
            ""
        ],
        "volume": "卷五百八十八",
        "no#": 47
    },
    {
        "title": "夏日盩厔郊居寄姚少府",
        "author": "李频",
        "biography": "",
        "paragraphs": [
            "古木有清阴，寒泉有下深。蝉从初伏噪，客向晚凉吟。",
            "白日欺玄鬓，沧江负素心。甚思中夜话，何路许相寻。"
        ],
        "notes": [
            ""
        ],
        "volume": "卷五百八十八",
        "no#": 48
    },
    {
        "title": "送胡休处士归湘江",
        "author": "李频",
        "biography": "",
        "paragraphs": [
            "见说湘江切，长愁有去时。江湖秋涉远，雷雨夜眠迟。",
            "旧业多归兴，空山尽老期。天寒一瓢酒，落日醉留谁。"
        ],
        "notes": [
            ""
        ],
        "volume": "卷五百八十八",
        "no#": 49
    },
    {
        "title": "峡州送清澈上人归浙西",
        "author": "李频",
        "biography": "",
        "paragraphs": [
            "风涛几千里，归路半乘舟。此地难相遇，何人更共游。",
            "坐经嵩顶夏，行值洛阳秋。到寺安禅夕，江云满石楼。"
        ],
        "notes": [
            ""
        ],
        "volume": "卷五百八十八",
        "no#": 50
    },
    {
        "title": "送僧入天台",
        "author": "李频",
        "biography": "",
        "paragraphs": [
            "一锡随缘赴，天台又去登。长亭旧别路，落日独行僧。",
            "夜烧山何处，秋帆浪几层。他时授巾拂，莫为老无能。"
        ],
        "notes": [
            ""
        ],
        "volume": "卷五百八十八",
        "no#": 51
    },
    {
        "title": "回山后寄范酂先辈",
        "author": "李频",
        "biography": "",
        "paragraphs": [
            "高楼会月夜，北雁向南分。留住经春雪，辞来见夏云。",
            "遥空江不极，绝顶日难曛。一与山僧坐，无因得议文。"
        ],
        "notes": [
            ""
        ],
        "volume": "卷五百八十八",
        "no#": 52
    },
    {
        "title": "长安送友人东归",
        "author": "李频",
        "biography": "",
        "paragraphs": [
            "白社思归处，青门见去人。乡遥茂苑树，路入广陵尘。",
            "海日潮浮晓，湖山雪露春。犹期来帝里，未是得闲人。"
        ],
        "notes": [
            ""
        ],
        "volume": "卷五百八十八",
        "no#": 53
    },
    {
        "title": "深秋过源宗上人房",
        "author": "李频",
        "biography": "",
        "paragraphs": [
            "到日值摇落，相留山舍空。微寒生夜半，积雨向秋终。",
            "度讲多来雁，经禅少候虫。方从听话后，不省在愁中。"
        ],
        "notes": [
            ""
        ],
        "volume": "卷五百八十八",
        "no#": 54
    },
    {
        "title": "秋日登山阁",
        "author": "李频",
        "biography": "",
        "paragraphs": [
            "苍苍山阁晚，杳杳隙尘秋。偶上多时立，翻成尽日愁。",
            "草平连邑动，河满逐江流。下视穷边路，行人在陇头。"
        ],
        "notes": [
            ""
        ],
        "volume": "卷五百八十八",
        "no#": 55
    },
    {
        "title": "秋宿慈恩寺遂上人院",
        "author": "李频",
        "biography": "",
        "paragraphs": [
            "满阁终南色，清宵独倚栏。风高斜汉动，叶下曲江寒。",
            "帝里求名老，空门见性难。吾师无一事，不似在长安。"
        ],
        "notes": [
            ""
        ],
        "volume": "卷五百八十八",
        "no#": 56
    },
    {
        "title": "题栖霞寺庆上人院",
        "author": "李频",
        "biography": "",
        "paragraphs": [
            "居与鸟巢邻，日将巢鸟亲。多生从此性，久集得无身。",
            "树老风终夜，山寒雪见春。不知诸祖后，传印是何人。"
        ],
        "notes": [
            ""
        ],
        "volume": "卷五百八十八",
        "no#": 57
    },
    {
        "title": "送友人入蜀",
        "author": "李频",
        "biography": "",
        "paragraphs": [
            "天际蜀门开，西看举别杯。何人不异礼，上客自怀才。",
            "夜涧青林发，秋江渌水来。临邛行乐处，莫到白头回。"
        ],
        "notes": [
            ""
        ],
        "volume": "卷五百八十八",
        "no#": 58
    },
    {
        "title": "赠同官苏明府",
        "author": "李频",
        "biography": "",
        "paragraphs": [
            "山中畿内邑，别觉大夫清。簿领分王事，官资寄野情。",
            "闲斋无狱讼，隐几向泉声。从此朝天路，门前是去程。"
        ],
        "notes": [
            ""
        ],
        "volume": "卷五百八十八",
        "no#": 59
    },
    {
        "title": "送厉图南往荆州觐伯",
        "author": "李频",
        "biography": "",
        "paragraphs": [
            "云水入荆湘，古来鱼鸟乡。故关重隔远，春日独行长。",
            "山溜含清韵，江雷吐夜光。郡中词客会，游子更升堂。"
        ],
        "notes": [
            ""
        ],
        "volume": "卷五百八十八",
        "no#": 60
    },
    {
        "title": "山中夜坐",
        "author": "李频",
        "biography": "",
        "paragraphs": [
            "归家来几夜，倏忽觉秋残。月满方塘白，风依老树寒。",
            "戏鱼重跃定，惊鸟却栖难。为有门前路，吾生不得安。"
        ],
        "notes": [
            ""
        ],
        "volume": "卷五百八十八",
        "no#": 61
    },
    {
        "title": "送台州唐兴陈明府",
        "author": "李频",
        "biography": "",
        "paragraphs": [
            "见说海西隅，山川与俗殊。宦游如不到，仙分即应无。",
            "瀑布当公署，天台是县图。遥知为吏去，有术字惸孤。"
        ],
        "notes": [
            ""
        ],
        "volume": "卷五百八十八",
        "no#": 62
    },
    {
        "title": "夏日过友人檀溪别业",
        "author": "李频",
        "biography": "",
        "paragraphs": [
            "暑天宜野宅，林籁爽泠泠。沙月邀开户，岩风助扫庭。",
            "鹭栖依绿筱，鱼跃出清萍。客抱方如醉，因来得暂醒。"
        ],
        "notes": [
            ""
        ],
        "volume": "卷五百八十八",
        "no#": 63
    },
    {
        "title": "自江上入关",
        "author": "李频",
        "biography": "",
        "paragraphs": [
            "尽室寄沧洲，孤帆独溯流。天涯心似梦，江上雨兼秋。",
            "文字为人弃，田园被债收。此名如不得，何处拟将休。"
        ],
        "notes": [
            ""
        ],
        "volume": "卷五百八十八",
        "no#": 64
    },
    {
        "title": "冬夜和范秘书宿秘省中作",
        "author": "李频",
        "biography": "",
        "paragraphs": [
            "每日得闲吟，清曹阙下深。因知遥夜坐，别有远山心。",
            "芸细书中气，松疏雪后阴。归时高兴足，还复插朝簪。"
        ],
        "notes": [
            ""
        ],
        "volume": "卷五百八十八",
        "no#": 65
    },
    {
        "title": "送友人游太原",
        "author": "李频",
        "biography": "",
        "paragraphs": [
            "孤帆几日悬，楚客思飘然。水宿南湖夜，山离旧国年。",
            "秋风高送雁，寒雨入停蝉。此去勤书劄，时常中路传。"
        ],
        "notes": [
            ""
        ],
        "volume": "卷五百八十八",
        "no#": 66
    },
    {
        "title": "江上居寄山中客",
        "author": "李频",
        "biography": "",
        "paragraphs": [
            "山后与山前，相思隔叫猿。残云收树末，返照落江源。",
            "苦雨秋涛涨，狂风野火翻。朝来卖药客，遇我达无言。"
        ],
        "notes": [
            ""
        ],
        "volume": "卷五百八十八",
        "no#": 67
    }
]