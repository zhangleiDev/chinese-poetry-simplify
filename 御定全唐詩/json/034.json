[
    {
        "title": "陇头水",
        "author": "杨师道",
        "biography": "",
        "paragraphs": [
            "陇头秋月明，陇水带关城。笳添离别曲，风送断肠声。",
            "映雪峰犹暗，乘冰马屡惊。雾中寒雁至，沙上转蓬轻。",
            "天山传羽檄，汉地急征兵。阵开都护道，剑聚伏波营。",
            "于兹觉无渡，方共濯胡缨。"
        ],
        "notes": [
            ""
        ],
        "volume": "卷三十四",
        "no#": 1
    },
    {
        "title": "中书寓直咏雨简褚起居上官学士",
        "author": "杨师道",
        "biography": "",
        "paragraphs": [
            "云暗苍龙阙，沉沉殊未开。窗临凤凰沼，飒飒雨声来。",
            "电影入飞阁，风威凌吹台。长簷响奔溜，清簟肃浮埃。",
            "早荷叶稍没，新篁枝半摧。兹晨怅多绪，怀友自难裁。",
            "况复重城内，日暮独裴回。玉阶良史笔，金马掞天才。",
            "高甍通散骑，复道驾蓬莱。思君赠桃李，于此冀琼瑰。"
        ],
        "notes": [
            ""
        ],
        "volume": "卷三十四",
        "no#": 2
    },
    {
        "title": "阙题",
        "author": "杨师道",
        "biography": "",
        "paragraphs": [
            "汉家伊洛九重城，御路浮桥万里平。桂户雕梁连绮翼，",
            "燕赵蛾眉旧倾国，楚宫腰细本传名。二月桑津期结伴，",
            "扇里细妆将夜并，风前独舞共花荣。两鬟百万谁论价，",
            "羊车讵畏青门闭，兔月今宵照后庭。"
        ],
        "notes": [
            ""
        ],
        "volume": "卷三十四",
        "no#": 3
    },
    {
        "title": "初秋夜坐应诏",
        "author": "杨师道",
        "biography": "",
        "paragraphs": [
            "玉管凉初应，金壶夜渐阑。沧池流稍洁，仙掌露方漙。",
            "雁声风处断，树影月中寒。爽气长空净，高吟觉思宽。"
        ],
        "notes": [
            ""
        ],
        "volume": "卷三十四",
        "no#": 4
    },
    {
        "title": "赋终南山用风字韵应诏",
        "author": "杨师道",
        "biography": "",
        "paragraphs": [
            "眷言怀隐逸，辍驾践幽丛。白云飞夏雨，碧岭横春虹。",
            "草绿长杨路，花疏五柞宫。登临日将晚，兰桂起香风。"
        ],
        "notes": [
            ""
        ],
        "volume": "卷三十四",
        "no#": 5
    },
    {
        "title": "咏饮马应诏",
        "author": "杨师道",
        "biography": "",
        "paragraphs": [
            "清晨控龙马，弄影出花林。躞蹀依春涧，联翩度碧浔。",
            "苔流染丝络，水洁写雕簪。一御瑶池驾，讵忆长城阴。"
        ],
        "notes": [
            ""
        ],
        "volume": "卷三十四",
        "no#": 6
    },
    {
        "title": "初宵看婚",
        "author": "杨师道",
        "biography": "",
        "paragraphs": [
            "洛城花烛动，戚里画新蛾。隐扇羞应惯，含情愁已多。",
            "轻啼湿红粉，微睇转横波。更笑巫山曲，空传暮雨过。"
        ],
        "notes": [
            ""
        ],
        "volume": "卷三十四",
        "no#": 7
    },
    {
        "title": "侍宴赋得起坐弹鸣琴二首",
        "author": "杨师道",
        "biography": "",
        "paragraphs": [
            "北林鹊夜飞，南轩月初进。调弦发清征，荡心祛褊吝。",
            "变作离鸿声，还入思归引。长叹未终极，秋风飘素鬓。",
            "丝传园客意，曲奏楚妃情。罕有知音者，空劳流水声。"
        ],
        "notes": [
            ""
        ],
        "volume": "卷三十四",
        "no#": 8
    },
    {
        "title": "咏琴",
        "author": "杨师道",
        "biography": "",
        "paragraphs": [
            "久擅龙门质，孤竦峄阳名。齐娥初发弄，赵女正调声。",
            "嘉客勿遽反，繁弦曲未成。"
        ],
        "notes": [
            ""
        ],
        "volume": "卷三十四",
        "no#": 9
    },
    {
        "title": "咏笙",
        "author": "杨师道",
        "biography": "",
        "paragraphs": [
            "短长插凤翼，洪细摹鸾音。能令楚妃叹，复使荆王吟。",
            "切切孤竹管，来应云和琴。"
        ],
        "notes": [
            ""
        ],
        "volume": "卷三十四",
        "no#": 10
    },
    {
        "title": "应诏咏巢乌",
        "author": "杨师道",
        "biography": "",
        "paragraphs": [
            "桂树春晖满，巢乌刷羽仪。朝飞丽城上，夜宿碧林陲。",
            "背风藏密叶，向日逐疏枝。仰德还能哺，依仁遂可窥。",
            "惊鸣雕辇侧，王吉自相知。"
        ],
        "notes": [
            ""
        ],
        "volume": "卷三十四",
        "no#": 11
    },
    {
        "title": "奉和夏日晚景应诏",
        "author": "杨师道",
        "biography": "",
        "paragraphs": [
            "辇路夹垂杨，离宫通建章。日落横峰影，云归起夕凉。",
            "雕轩动流吹，羽盖息回塘。薙草生还绿，残花落尚香。",
            "青岩类姑射，碧涧似汾阳。幸属无为日，欢娱尚未央。"
        ],
        "notes": [
            ""
        ],
        "volume": "卷三十四",
        "no#": 12
    },
    {
        "title": "奉和圣制春日望海",
        "author": "杨师道",
        "biography": "",
        "paragraphs": [
            "春山临渤海，征旅辍晨装。回瞰卢龙塞，斜瞻肃慎乡。",
            "洪波回地轴，孤屿映云光。落日惊涛上，浮天骇浪长。",
            "仙台隐螭驾，水府泛鼋梁。碣石朝烟灭，之罘归雁翔。",
            "北巡非汉后，东幸异秦皇。搴旗羽林客，跋距少年场。",
            "龙击驱辽水，鹏飞出带方。将举青丘缴，安访白霓裳。"
        ],
        "notes": [
            ""
        ],
        "volume": "卷三十四",
        "no#": 13
    },
    {
        "title": "春朝闲步",
        "author": "杨师道",
        "biography": "",
        "paragraphs": [
            "休沐乘闲豫，清晨步北林。池塘藉芳草，兰芷袭幽衿。",
            "雾中分晓日，花里弄春禽。野径香恒满，山阶笋屡侵。",
            "何须命轻盖，桃李自成阴。"
        ],
        "notes": [
            ""
        ],
        "volume": "卷三十四",
        "no#": 14
    },
    {
        "title": "还山宅",
        "author": "杨师道",
        "biography": "",
        "paragraphs": [
            "暮春还旧岭，徙倚玩年华。芳草无行径，空山正落花。",
            "垂藤扫幽石，卧柳碍浮槎。鸟散茅簷静，云披涧户斜。",
            "依然此泉路，犹是昔烟霞。"
        ],
        "notes": [
            ""
        ],
        "volume": "卷三十四",
        "no#": 15
    },
    {
        "title": "咏马",
        "author": "杨师道",
        "biography": "",
        "paragraphs": [
            "宝马权奇出未央，雕鞍照曜紫金装。春草初生驰上苑，",
            "徒令汉将连年去，宛城今已献名王。"
        ],
        "notes": [
            ""
        ],
        "volume": "卷三十四",
        "no#": 16
    },
    {
        "title": "奉和咏弓",
        "author": "杨师道",
        "biography": "",
        "paragraphs": [
            "霜重麟胶劲，风高月影圆。乌飞随帝辇，雁落逐鸣弦。"
        ],
        "notes": [
            ""
        ],
        "volume": "卷三十四",
        "no#": 17
    },
    {
        "title": "咏砚",
        "author": "杨师道",
        "biography": "",
        "paragraphs": [
            "圆池类璧水，轻翰染烟华。将军欲定远，见弃不应赊。"
        ],
        "notes": [
            ""
        ],
        "volume": "卷三十四",
        "no#": 18
    },
    {
        "title": "奉和正日临朝应诏",
        "author": "杨师道",
        "biography": "",
        "paragraphs": [
            "皇猷被寰宇，端扆属元辰。九重丽天邑，千门临上春。"
        ],
        "notes": [
            ""
        ],
        "volume": "卷三十四",
        "no#": 19
    },
    {
        "title": "咏舞",
        "author": "杨师道",
        "biography": "",
        "paragraphs": [
            "二八如回雪，三春类早花。分行向烛转，一种逐风斜。"
        ],
        "notes": [
            ""
        ],
        "volume": "卷三十四",
        "no#": 20
    }
]