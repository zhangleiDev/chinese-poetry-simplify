[
    {
        "title": "少年行",
        "author": "李百药",
        "biography": "",
        "paragraphs": [
            "少年飞翠盖，上路勒金镳。始酌文君酒，新吹弄玉箫。",
            "少年不欢乐，何以尽芳朝。千金笑里面，一搦掌中腰。",
            "挂缨岂惮宿，落珥不胜娇。寄语少年子，无辞归路遥。"
        ],
        "notes": [
            ""
        ],
        "volume": "卷四十三",
        "no#": 1
    },
    {
        "title": "渡汉江",
        "author": "李百药",
        "biography": "",
        "paragraphs": [
            "东流既弥弥，南纪信滔滔。水激沉碑岸，波骇弄珠皋。",
            "含星映浅石，浮盖下奔涛。溜阔霞光近，川长晓气高。",
            "樯乌转轻翼，戏鸟落风毛。客心既多绪，长歌且代劳。"
        ],
        "notes": [
            ""
        ],
        "volume": "卷四十三",
        "no#": 2
    },
    {
        "title": "秋晚登古城",
        "author": "李百药",
        "biography": "",
        "paragraphs": [
            "日落征途远，怅然临古城。颓墉寒雀集，荒堞晚乌惊。",
            "萧森灌木上，迢递孤烟生。霞景焕余照，露气澄晚清。",
            "秋风转摇落，此志安可平。"
        ],
        "notes": [
            ""
        ],
        "volume": "卷四十三",
        "no#": 3
    },
    {
        "title": "途中述怀",
        "author": "李百药",
        "biography": "",
        "paragraphs": [
            "伯喈迁塞北，亭伯之辽东。伊余何为客，独守云台中。",
            "途遥已日暮，时泰道斯穷。拔心悲岸草，半死落岩桐。",
            "目送衡阳雁，情伤江上枫。福兮良所伏，今也信难通。",
            "丈夫自有志，宁伤官不公。"
        ],
        "notes": [
            ""
        ],
        "volume": "卷四十三",
        "no#": 4
    },
    {
        "title": "郢城怀古",
        "author": "李百药",
        "biography": "",
        "paragraphs": [
            "客心悲暮序，登墉瞰平陆。林泽窅芊绵，山川郁重复。",
            "王公资设险，名都拒江隩。方城次北门，溟海穷南服。",
            "长策挫吴豕，雄图竞周鹿。万乘重沮漳，九鼎轻伊谷。",
            "大搜云梦掩，壮观章华筑。人世更盛衰，吉凶良倚伏。",
            "遽见邻交断，仍睹贤臣逐。南风忽不竞，西师日侵蹙。",
            "运圯属驰驱，时屯恣敲朴。莫救夷陵火，无复秦庭哭。",
            "鄢郢遂丘墟，风尘俄惨黩。狐兔时游践，霜露日沾沐。",
            "钓渚故池平，神台层宇覆。阵云埋夏首，穷阴惨荒谷。",
            "怅矣舟壑迁，悲哉年祀倏。虽异三春望，终伤千里目。"
        ],
        "notes": [
            ""
        ],
        "volume": "卷四十三",
        "no#": 5
    },
    {
        "title": "晚渡江津",
        "author": "李百药",
        "biography": "",
        "paragraphs": [
            "寂寂江山晚，苍苍原野暮。秋气怀易悲，长波淼难溯。",
            "索索风叶下，离离早鸿度。丘壑列夕阴，葭菼凝寒雾。",
            "日落亭皋远，独此怀归慕。"
        ],
        "notes": [
            ""
        ],
        "volume": "卷四十三",
        "no#": 6
    },
    {
        "title": "王师渡汉水经襄阳",
        "author": "李百药",
        "biography": "",
        "paragraphs": [
            "导漾疏源远，归海会流长。延波接荆梦，通望迩沮漳。",
            "高岸沉碑影，曲溆丽珠光。云昏翠岛没，水广素涛扬。",
            "阅川已多叹，遐睇几增伤。临溪犹驻马，望岘欲沾裳。",
            "乔木下寒叶，亭林落晓霜。山公不可遇，谁与访高阳。"
        ],
        "notes": [
            ""
        ],
        "volume": "卷四十三",
        "no#": 7
    },
    {
        "title": "谒汉高庙",
        "author": "李百药",
        "biography": "",
        "paragraphs": [
            "纂尧灵命启，灭楚余闰终。飞名膺帝箓，沈迹韫神功。",
            "瑞气朝浮砀，祥符夜告丰。抑扬驾人杰，叱咤掩时雄。",
            "缔构三灵改，经纶五纬同。干戈革宇内，声教尽寰中。",
            "运谢年逾远，魂归道未穷。树碑留故邑，抗殿表祠宫。",
            "沐兰祈泗上，谒帝动深衷。英威肃如在，文物杳成空。",
            "竹皮聚寒径，枌社落霜丛。萧索阴云晚，长川起大风。"
        ],
        "notes": [
            ""
        ],
        "volume": "卷四十三",
        "no#": 8
    },
    {
        "title": "登叶县故城谒沈诸梁庙",
        "author": "李百药",
        "biography": "",
        "paragraphs": [
            "总辔临秋原，登城望寒日。烟暇共掩映，林野俱萧瑟。",
            "楚塞郁不穷，吴山高渐出。客行殊未已，沐澡期终吉。",
            "椒桂奠芳樽，风云下虚室。馆宇肃而静，神心康且逸。",
            "伊我非真龙，勿惊疲朽质。"
        ],
        "notes": [
            ""
        ],
        "volume": "卷四十三",
        "no#": 9
    },
    {
        "title": "安德山池宴集",
        "author": "李百药",
        "biography": "",
        "paragraphs": [
            "朝宰论思暇，高宴临方塘。云飞凤台管，风动令君香。",
            "细草开金埒，流霞泛羽觞。虹桥分水态，镜石引菱光。",
            "上才同振藻，小技谬连章。怀音自兰室，徐步返山庄。"
        ],
        "notes": [
            ""
        ],
        "volume": "卷四十三",
        "no#": 10
    },
    {
        "title": "和许侍郎游昆明池",
        "author": "李百药",
        "biography": "",
        "paragraphs": [
            "神池望不极，沧波接远天。仪星似河汉，落景类虞泉。",
            "年深平馆宇，道泰偃戈船。差池下凫雁，掩映生云烟。",
            "浪花开已合，风文直且连。税马金堤外，横舟石岸前。",
            "羽觞倾绿蚁，飞日落红鲜。积水浮深智，明珠曜雅篇。",
            "大鲸方远击，沉灰独未然。知君啸俦侣，短翮徒联翩。"
        ],
        "notes": [
            ""
        ],
        "volume": "卷四十三",
        "no#": 11
    },
    {
        "title": "赋得魏都",
        "author": "李百药",
        "biography": "",
        "paragraphs": [
            "炎运精华歇，清都宝命开。帝里三方盛，王庭万国来。",
            "玄武疏遥磴，金凤上层台。乍进仙童乐，时倾避暑杯。",
            "南馆招奇士，西园引上才。还惜刘公干，疲病清漳隈。"
        ],
        "notes": [
            ""
        ],
        "volume": "卷四十三",
        "no#": 12
    },
    {
        "title": "赋礼记",
        "author": "李百药",
        "biography": "",
        "paragraphs": [
            "玉帛资王会，郊丘叶圣情。重广开环堵，至道轶金籝。",
            "盘薄依厚地，遥裔腾太清。方悦升中礼，足以慰余生。"
        ],
        "notes": [
            ""
        ],
        "volume": "卷四十三",
        "no#": 13
    },
    {
        "title": "奉和正日临朝应诏",
        "author": "李百药",
        "biography": "",
        "paragraphs": [
            "化历昭唐典，承天顺夏正。百灵警朝禁，三辰扬旆旌。",
            "充庭富礼乐，高宴齿簪缨。献寿符万岁，移风韵九成。"
        ],
        "notes": [
            ""
        ],
        "volume": "卷四十三",
        "no#": 14
    },
    {
        "title": "妾薄命",
        "author": "李百药",
        "biography": "",
        "paragraphs": [
            "团扇秋风起，长门夜月明。羞闻拊背入，恨说舞腰轻。",
            "太常先已醉，刘君恒带酲。横陈每虚设，吉梦竟何成。"
        ],
        "notes": [
            ""
        ],
        "volume": "卷四十三",
        "no#": 15
    },
    {
        "title": "火凤词二首",
        "author": "李百药",
        "biography": "",
        "paragraphs": [
            "歌声扇后出，妆影镜中轻。未能令掩笑，何处欲障声。",
            "知音自不惑，得念是分明。莫见双嚬敛，疑人含笑情。",
            "佳人靓晚妆，清唱动兰房。影出含风扇，声飞照日梁。",
            "娇嚬眉际敛，逸韵口中香。自有横陈会，应怜秋夜长。"
        ],
        "notes": [
            ""
        ],
        "volume": "卷四十三",
        "no#": 16
    },
    {
        "title": "奉和初春出游应令",
        "author": "李百药",
        "biography": "",
        "paragraphs": [
            "鸣笳出望苑，飞盖下芝田。水光浮落照，霞彩淡轻烟。",
            "柳色迎三月，梅花隔二年。日斜归骑动，余兴满山川。"
        ],
        "notes": [
            ""
        ],
        "volume": "卷四十三",
        "no#": 17
    },
    {
        "title": "寄杨公",
        "author": "李百药",
        "biography": "",
        "paragraphs": [
            "公子盛西京，光华早著名。分庭接游士，虚馆待时英。",
            "高阁浮香出，长廊宝钏鸣。面花无隔笑，歌扇不障声。"
        ],
        "notes": [
            ""
        ],
        "volume": "卷四十三",
        "no#": 18
    },
    {
        "title": "戏赠潘徐城门迎两新妇",
        "author": "李百药",
        "biography": "",
        "paragraphs": [
            "秦晋积旧匹，潘徐有世亲。三星宿已会，四德婉而嫔。",
            "云光鬓里薄，月影扇中新。年华与妆面，共作一芳春。"
        ],
        "notes": [
            ""
        ],
        "volume": "卷四十三",
        "no#": 19
    },
    {
        "title": "送别",
        "author": "李百药",
        "biography": "",
        "paragraphs": [
            "眷言一杯酒，凄怆起离忧。夜花飘露气，暗水急还流。",
            "雁行遥上月，虫声迥映秋。明日河梁上，谁与论仙舟。"
        ],
        "notes": [
            ""
        ],
        "volume": "卷四十三",
        "no#": 20
    },
    {
        "title": "雨后",
        "author": "李百药",
        "biography": "",
        "paragraphs": [
            "晚来风景丽，晴初物色华。薄云向空尽，轻虹逐望斜。",
            "后窗临岸竹，前阶枕浦沙。寂寥无与晤，尊酒论风花。"
        ],
        "notes": [
            ""
        ],
        "volume": "卷四十三",
        "no#": 21
    },
    {
        "title": "文德皇后挽歌",
        "author": "李百药",
        "biography": "",
        "paragraphs": [
            "裴回两仪殿，怅望九成台。玉辇终辞宴，瑶筐遂不开。",
            "野旷阴风积，川长思鸟来。寒山寂已暮，虞殡有余哀。"
        ],
        "notes": [
            ""
        ],
        "volume": "卷四十三",
        "no#": 22
    },
    {
        "title": "咏蝉",
        "author": "李百药",
        "biography": "",
        "paragraphs": [
            "清心自饮露，哀响乍吟风。未上华冠侧，先惊翳叶中。"
        ],
        "notes": [
            ""
        ],
        "volume": "卷四十三",
        "no#": 23
    },
    {
        "title": "咏萤火示情人",
        "author": "李百药",
        "biography": "",
        "paragraphs": [
            "窗里怜灯暗，阶前畏月明。不辞逢露湿，只为重宵行。"
        ],
        "notes": [
            ""
        ],
        "volume": "卷四十三",
        "no#": 24
    },
    {
        "title": "春眺",
        "author": "李百药",
        "biography": "",
        "paragraphs": [
            "疲疴荷拙患，沦踬合幽襟。栖息在何处，丘中鸣素琴。"
        ],
        "notes": [
            ""
        ],
        "volume": "卷四十三",
        "no#": 25
    },
    {
        "title": "句",
        "author": "李百药",
        "biography": "",
        "paragraphs": [
            "今日持团扇，非是为秋风。"
        ],
        "notes": [
            ""
        ],
        "volume": "卷四十三",
        "no#": 26
    }
]