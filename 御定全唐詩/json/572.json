[
    {
        "title": "哭柏岩和尚",
        "author": "贾岛",
        "biography": "",
        "paragraphs": [
            "苔覆石床新，师曾占几春。写留行道影，焚却坐禅身。",
            "塔院关松雪，经房锁隙尘。自嫌双泪下，不是解空人。"
        ],
        "notes": [
            ""
        ],
        "volume": "卷五百七十二",
        "no#": 1
    },
    {
        "title": "山中道士",
        "author": "贾岛",
        "biography": "",
        "paragraphs": [
            "头发梳千下，休粮带瘦容。养雏成大鹤，种子作高松。",
            "白石通宵煮，寒泉尽日舂。不曾离隐处，那得世人逢。"
        ],
        "notes": [
            ""
        ],
        "volume": "卷五百七十二",
        "no#": 2
    },
    {
        "title": "就可公宿",
        "author": "贾岛",
        "biography": "",
        "paragraphs": [
            "十里寻幽寺，寒流数派分。僧同雪夜坐，雁向草堂闻。",
            "静语终灯焰，余生许峤云。由来多抱疾，声不达明君。"
        ],
        "notes": [
            ""
        ],
        "volume": "卷五百七十二",
        "no#": 3
    },
    {
        "title": "旅游",
        "author": "贾岛",
        "biography": "",
        "paragraphs": [
            "此心非一事，书劄若为传。旧国别多日，故人无少年。",
            "空巢霜叶落，疏牖水萤穿。留得林僧宿，中宵坐默然。"
        ],
        "notes": [
            ""
        ],
        "volume": "卷五百七十二",
        "no#": 4
    },
    {
        "title": "送邹明府游灵武",
        "author": "贾岛",
        "biography": "",
        "paragraphs": [
            "曾宰西畿县，三年马不肥。债多平剑与，官满载书归。",
            "边雪藏行径，林风透卧衣。灵州听晓角，客馆未开扉。"
        ],
        "notes": [
            ""
        ],
        "volume": "卷五百七十二",
        "no#": 5
    },
    {
        "title": "题皇甫荀蓝田厅",
        "author": "贾岛",
        "biography": "",
        "paragraphs": [
            "任官经一年，县与玉峰连。竹笼拾山果，瓦瓶担石泉。",
            "客归秋雨后，印锁暮钟前。久别丹阳浦，时时梦钓船。"
        ],
        "notes": [
            ""
        ],
        "volume": "卷五百七十二",
        "no#": 6
    },
    {
        "title": "赠王将军",
        "author": "贾岛",
        "biography": "",
        "paragraphs": [
            "宿卫炉烟近，除书墨未干。马曾金镞中，身有宝刀瘢。",
            "父子同时捷，君王画阵看。何当为外帅，白日出长安。"
        ],
        "notes": [
            ""
        ],
        "volume": "卷五百七十二",
        "no#": 7
    },
    {
        "title": "下第",
        "author": "贾岛",
        "biography": "",
        "paragraphs": [
            "下第只空囊，如何住帝乡。杏园啼百舌，谁醉在花傍。",
            "泪落故山远，病来春草长。知音逢岂易，孤棹负三湘。"
        ],
        "notes": [
            ""
        ],
        "volume": "卷五百七十二",
        "no#": 8
    },
    {
        "title": "寄贺兰朋吉",
        "author": "贾岛",
        "biography": "",
        "paragraphs": [
            "往往东林下，花香似火焚。故园从小别，夜雨近秋闻。",
            "野菜连寒水，枯株簇古坟。泛舟同远客，寻寺入幽云。",
            "斜日扉多掩，荒田径细分。相思蝉几处，偶坐蝶成群。",
            "会宿曾论道，登高省议文。苦吟遥可想，边叶向纷纷。"
        ],
        "notes": [
            ""
        ],
        "volume": "卷五百七十二",
        "no#": 9
    },
    {
        "title": "忆吴处士",
        "author": "贾岛",
        "biography": "",
        "paragraphs": [
            "半夜长安雨，灯前越客吟。孤舟行一月，万水与千岑。",
            "岛屿夏云起，汀洲芳草深。何当折松叶，拂石剡溪阴。"
        ],
        "notes": [
            ""
        ],
        "volume": "卷五百七十二",
        "no#": 10
    },
    {
        "title": "哭孟郊",
        "author": "贾岛",
        "biography": "",
        "paragraphs": [
            "身死声名在，多应万古传。寡妻无子息，破宅带林泉。",
            "冢近登山道，诗随过海船。故人相吊后，斜日下寒天。"
        ],
        "notes": [
            ""
        ],
        "volume": "卷五百七十二",
        "no#": 11
    },
    {
        "title": "送崔定",
        "author": "贾岛",
        "biography": "",
        "paragraphs": [
            "未知游子意，何不避炎蒸。几日到汉水，新蝉鸣杜陵。",
            "秋江待得月，夜语恨无僧。巴峡吟过否，连天十二层。"
        ],
        "notes": [
            ""
        ],
        "volume": "卷五百七十二",
        "no#": 12
    },
    {
        "title": "寄白阁默公",
        "author": "贾岛",
        "biography": "",
        "paragraphs": [
            "已知归白阁，山远晚晴看。石室人心静，冰潭月影残。",
            "微云分片灭，古木落薪干。后夜谁闻磬，西峰绝顶寒。"
        ],
        "notes": [
            ""
        ],
        "volume": "卷五百七十二",
        "no#": 13
    },
    {
        "title": "雨后宿刘司马池上",
        "author": "贾岛",
        "biography": "",
        "paragraphs": [
            "蓝溪秋漱玉，此地涨清澄。芦苇声兼雨，芰荷香绕灯。",
            "岸头秦古道，亭面汉荒陵。静想泉根本，幽崖落几层。"
        ],
        "notes": [
            ""
        ],
        "volume": "卷五百七十二",
        "no#": 14
    },
    {
        "title": "送朱可久归越中",
        "author": "贾岛",
        "biography": "",
        "paragraphs": [
            "石头城下泊，北固暝钟初。汀鹭潮冲起，船窗月过虚。",
            "吴山侵越众，隋柳入唐疏。日欲躬调膳，辟来何府书。"
        ],
        "notes": [
            ""
        ],
        "volume": "卷五百七十二",
        "no#": 15
    },
    {
        "title": "送田卓入华山",
        "author": "贾岛",
        "biography": "",
        "paragraphs": [
            "幽深足暮蝉，惊觉石床眠。瀑布五千仞，草堂瀑布边。",
            "坛松涓滴露，岳月泬寥天。鹤过君须看，上头应有仙。"
        ],
        "notes": [
            ""
        ],
        "volume": "卷五百七十二",
        "no#": 16
    },
    {
        "title": "送董正字常州觐省",
        "author": "贾岛",
        "biography": "",
        "paragraphs": [
            "相逐一行鸿，何时出碛中。江流翻白浪，木叶落青枫。",
            "轻楫浮吴国，繁霜下楚空。春来欢侍阻，正字在东宫。"
        ],
        "notes": [
            ""
        ],
        "volume": "卷五百七十二",
        "no#": 17
    },
    {
        "title": "酬姚少府",
        "author": "贾岛",
        "biography": "",
        "paragraphs": [
            "梅树与山木，俱应摇落初。柴门掩寒雨，虫响出秋蔬。",
            "枯槁彰清镜，孱愚友道书。刊文非不朽，君子自相于。"
        ],
        "notes": [
            ""
        ],
        "volume": "卷五百七十二",
        "no#": 18
    },
    {
        "title": "送无可上人",
        "author": "贾岛",
        "biography": "",
        "paragraphs": [
            "圭峰霁色新，送此草堂人。麈尾同离寺，蛩鸣暂别亲。",
            "独行潭底影，数息树边身。终有烟霞约，天台作近邻。"
        ],
        "notes": [
            ""
        ],
        "volume": "卷五百七十二",
        "no#": 19
    },
    {
        "title": "送李骑曹",
        "author": "贾岛",
        "biography": "",
        "paragraphs": [
            "归骑双旌远，欢生此别中。萧关分碛路，嘶马背寒鸿。",
            "朔色晴天北，河源落日东。贺兰山顶草，时动卷帆风。"
        ],
        "notes": [
            ""
        ],
        "volume": "卷五百七十二",
        "no#": 20
    },
    {
        "title": "送乌行中石淙别业",
        "author": "贾岛",
        "biography": "",
        "paragraphs": [
            "寒水长绳汲，丁泠数滴翻。草通石淙脉，砚带海潮痕。",
            "岳色何曾远，蝉声尚未繁。劳思当此夕，苗稼在西原。"
        ],
        "notes": [
            ""
        ],
        "volume": "卷五百七十二",
        "no#": 21
    },
    {
        "title": "送觉兴上人归中条山兼谒河中李司空",
        "author": "贾岛",
        "biography": "",
        "paragraphs": [
            "又忆西岩寺，秦原草白时。山寻樵径上，人到雪房迟。",
            "暮磬潭泉冻，荒林野烧移。闻师新译偈，说拟对旌麾。"
        ],
        "notes": [
            ""
        ],
        "volume": "卷五百七十二",
        "no#": 22
    },
    {
        "title": "寄无可上人",
        "author": "贾岛",
        "biography": "",
        "paragraphs": [
            "僻寺多高树，凉天忆重游。磬过沟水尽，月入草堂秋。",
            "穴蚁苔痕静，藏蝉柏叶稠。名山思遍往，早晚到嵩丘。"
        ],
        "notes": [
            ""
        ],
        "volume": "卷五百七十二",
        "no#": 23
    },
    {
        "title": "南池",
        "author": "贾岛",
        "biography": "",
        "paragraphs": [
            "萧条微雨绝，荒岸抱清源。入舫山侵塞，分泉稻接村。",
            "秋声依树色，月影在蒲根。淹泊方难遂，他宵关梦魂。"
        ],
        "notes": [
            ""
        ],
        "volume": "卷五百七十二",
        "no#": 24
    },
    {
        "title": "寄龙池寺贞空二上人",
        "author": "贾岛",
        "biography": "",
        "paragraphs": [
            "受请终南住，俱妨去石桥。林中秋信绝，峰顶夜禅遥。",
            "寒草烟藏虎，高松月照雕。霜天期到寺，寺置即前朝。"
        ],
        "notes": [
            ""
        ],
        "volume": "卷五百七十二",
        "no#": 25
    },
    {
        "title": "送贞空二上人",
        "author": "贾岛",
        "biography": "",
        "paragraphs": [
            "林下中餐后，天涯欲去时。衡阳过有伴，梦泽出应迟。",
            "石磬疏寒韵，铜瓶结夜澌。殷勤讶此别，且未定归期。"
        ],
        "notes": [
            ""
        ],
        "volume": "卷五百七十二",
        "no#": 26
    },
    {
        "title": "送裴校书",
        "author": "贾岛",
        "biography": "",
        "paragraphs": [
            "拜官从秘省，署职在藩维。多故长疏索，高秋远别离。",
            "天寒泗上醉，夜静岳阳棋。使府临南海，帆飞到不迟。"
        ],
        "notes": [
            ""
        ],
        "volume": "卷五百七十二",
        "no#": 27
    },
    {
        "title": "升道精舍南台对月寄姚合",
        "author": "贾岛",
        "biography": "",
        "paragraphs": [
            "月向南台见，秋霖洗涤余。出逢危叶落，静看众峰疏。",
            "冷露常时有，禅窗此夜虚。相思聊怅望，润气遍衣初。"
        ],
        "notes": [
            ""
        ],
        "volume": "卷五百七十二",
        "no#": 28
    },
    {
        "title": "即事",
        "author": "贾岛",
        "biography": "",
        "paragraphs": [
            "索莫对孤灯，阴云积几层。自嗟怜十上，谁肯待三征。",
            "心被通人见，文叨大匠称。悲秋秦塞草，怀古汉家陵。",
            "城静高崖树，漏多幽沼冰。过声沙岛鹭，绝行石庵僧。",
            "岂谓旧庐在，谁言归未曾。"
        ],
        "notes": [
            ""
        ],
        "volume": "卷五百七十二",
        "no#": 29
    },
    {
        "title": "黄子陂上韩吏部",
        "author": "贾岛",
        "biography": "",
        "paragraphs": [
            "石楼云一别，二十二三春。相逐升堂者，几为埋骨人。",
            "涕流闻度瘴，病起喜还秦。曾是令勤道，非惟恤在迍。",
            "疏衣蕉缕细，爽味茗芽新。钟绝滴残雨，萤多无近邻。",
            "溪潭承到数，位秩见辞频。若个山招隐，机忘任此身。"
        ],
        "notes": [
            ""
        ],
        "volume": "卷五百七十二",
        "no#": 30
    },
    {
        "title": "投李益",
        "author": "贾岛",
        "biography": "",
        "paragraphs": [
            "四十归燕字，千年外始吟。已将书北岳，不用比南金。"
        ],
        "notes": [
            ""
        ],
        "volume": "卷五百七十二",
        "no#": 31
    },
    {
        "title": "吊孟协律",
        "author": "贾岛",
        "biography": "",
        "paragraphs": [
            "才行古人齐，生前品位低。葬时贫卖马，远日哭惟妻。",
            "孤冢北邙外，空斋中岳西。集诗应万首，物象遍曾题。"
        ],
        "notes": [
            ""
        ],
        "volume": "卷五百七十二",
        "no#": 32
    },
    {
        "title": "送人适越",
        "author": "贾岛",
        "biography": "",
        "paragraphs": [
            "高城满夕阳，何事欲沾裳。迁客蓬蒿暮，游人道路长。",
            "晴湖胜镜碧，寒柳似金黄。若有相思梦，殷勤载八行。"
        ],
        "notes": [
            ""
        ],
        "volume": "卷五百七十二",
        "no#": 33
    },
    {
        "title": "送僧游衡岳",
        "author": "贾岛",
        "biography": "",
        "paragraphs": [
            "心知衡岳路，不怕去人稀。船里犹鸣磬，溪头自曝衣。",
            "有家从小别，无寺不言归。料得逢寒住，当禅雪满扉。"
        ],
        "notes": [
            ""
        ],
        "volume": "卷五百七十二",
        "no#": 34
    },
    {
        "title": "送路",
        "author": "贾岛",
        "biography": "",
        "paragraphs": [
            "别我就蓬蒿，日斜飞伯劳。龙门流水急，嵩岳片云高。",
            "叹命无知己，梳头落白毛。从军当此去，风起广陵涛。"
        ],
        "notes": [
            ""
        ],
        "volume": "卷五百七十二",
        "no#": 35
    },
    {
        "title": "洛阳道中寄弟",
        "author": "贾岛",
        "biography": "",
        "paragraphs": [
            "趋走迫流年，惭经此路偏。密云埋二室，积雪度三川。",
            "生类梗萍泛，悲无金石坚。翻鸿有归翼，极目仰联翩。"
        ],
        "notes": [
            ""
        ],
        "volume": "卷五百七十二",
        "no#": 36
    },
    {
        "title": "登江亭晚望",
        "author": "贾岛",
        "biography": "",
        "paragraphs": [
            "浩渺浸云根，烟岚没远村。鸟归沙有迹，帆过浪无痕。",
            "望水知柔性，看山欲倦魂。纵情犹未已，回马欲黄昏。"
        ],
        "notes": [
            ""
        ],
        "volume": "卷五百七十二",
        "no#": 37
    },
    {
        "title": "送耿处士",
        "author": "贾岛",
        "biography": "",
        "paragraphs": [
            "一瓶离别酒，未尽即言行。万水千山路，孤舟几月程。",
            "川原秋色静，芦苇晚风鸣。迢递不归客，人传虚隐名。"
        ],
        "notes": [
            ""
        ],
        "volume": "卷五百七十二",
        "no#": 38
    },
    {
        "title": "过唐校书书斋",
        "author": "贾岛",
        "biography": "",
        "paragraphs": [
            "池满风吹竹，时时得爽神。声齐雏鸟语，画卷老僧真。",
            "月出行几步，花开到四邻。江湖心自切，未可挂头巾。"
        ],
        "notes": [
            ""
        ],
        "volume": "卷五百七十二",
        "no#": 39
    },
    {
        "title": "送杜秀才东游",
        "author": "贾岛",
        "biography": "",
        "paragraphs": [
            "东游谁见待，尽室寄长安。别后叶频落，去程山已寒。",
            "大河风色度，旷野烧烟残。匣有青铜镜，时将照鬓看。"
        ],
        "notes": [
            ""
        ],
        "volume": "卷五百七十二",
        "no#": 40
    },
    {
        "title": "送天台僧",
        "author": "贾岛",
        "biography": "",
        "paragraphs": [
            "远梦归华顶，扁舟背岳阳。寒蔬修净食，夜浪动禅床。",
            "雁过孤峰晓，猿啼一树霜。身心无别念，余习在诗章。"
        ],
        "notes": [
            ""
        ],
        "volume": "卷五百七十二",
        "no#": 41
    },
    {
        "title": "怀紫阁隐者",
        "author": "贾岛",
        "biography": "",
        "paragraphs": [
            "寂寥思隐者，孤烛坐秋霖。梨栗猿喜熟，云山僧说深。",
            "寄书应不到，结伴拟同寻。废寝方终夕，迢迢紫阁心。"
        ],
        "notes": [
            ""
        ],
        "volume": "卷五百七十二",
        "no#": 42
    },
    {
        "title": "雨夜同厉玄怀皇甫荀",
        "author": "贾岛",
        "biography": "",
        "paragraphs": [
            "桐竹绕庭匝，雨多风更吹。还如旧山夜，卧听瀑泉时。",
            "碛雁来期近，秋钟到梦迟。沟西吟苦客，中夕话兼思。"
        ],
        "notes": [
            ""
        ],
        "volume": "卷五百七十二",
        "no#": 43
    },
    {
        "title": "秋暮",
        "author": "贾岛",
        "biography": "",
        "paragraphs": [
            "北门杨柳叶，不觉已缤纷。值鹤因临水，迎僧忽背云。",
            "白须相并出，清泪两行分。默默空朝夕，苦吟谁喜闻。"
        ],
        "notes": [
            ""
        ],
        "volume": "卷五百七十二",
        "no#": 44
    },
    {
        "title": "哭胡遇",
        "author": "贾岛",
        "biography": "",
        "paragraphs": [
            "夭寿知齐理，何曾免叹嗟。祭回收朔雪，吊后折寒花。",
            "野水秋吟断，空山暮影斜。弟兄相识遍，犹得到君家。"
        ],
        "notes": [
            ""
        ],
        "volume": "卷五百七十二",
        "no#": 45
    },
    {
        "title": "送丹师归闽中",
        "author": "贾岛",
        "biography": "",
        "paragraphs": [
            "波涛路杳然，衰柳落阳蝉。行李经雷电，禅前漱岛泉。",
            "归林久别寺，过越未离船。自说从今去，身应老海边。"
        ],
        "notes": [
            ""
        ],
        "volume": "卷五百七十二",
        "no#": 46
    },
    {
        "title": "送安南惟鉴法师",
        "author": "贾岛",
        "biography": "",
        "paragraphs": [
            "讲经春殿里，花绕御床飞。南海几回渡，旧山临老归。",
            "潮摇蛮草落，月湿岛松微。空水既如彼，往来消息稀。"
        ],
        "notes": [
            ""
        ],
        "volume": "卷五百七十二",
        "no#": 47
    },
    {
        "title": "题李凝幽居",
        "author": "贾岛",
        "biography": "",
        "paragraphs": [
            "闲居少邻并，草径入荒园。鸟宿池边树，僧敲月下门。",
            "过桥分野色，移石动云根。暂去还来此，幽期不负言。"
        ],
        "notes": [
            ""
        ],
        "volume": "卷五百七十二",
        "no#": 48
    },
    {
        "title": "送韩湘",
        "author": "贾岛",
        "biography": "",
        "paragraphs": [
            "挂席从古路，长风起广津。楚城花未发，上苑蝶来新。",
            "半没湖波月，初生岛草春。孤霞临石镜，极浦映村神。",
            "细响吟干苇，余馨动远苹。欲凭将一劄，寄与沃洲人。"
        ],
        "notes": [
            ""
        ],
        "volume": "卷五百七十二",
        "no#": 49
    },
    {
        "title": "寄董武",
        "author": "贾岛",
        "biography": "",
        "paragraphs": [
            "虽同一城里，少省得从容。门掩园林僻，日高巾帻慵。",
            "孤鸿来半夜，积雪在诸峰。正忆毗陵客，声声隔水钟。"
        ],
        "notes": [
            ""
        ],
        "volume": "卷五百七十二",
        "no#": 50
    },
    {
        "title": "宿赟上人房",
        "author": "贾岛",
        "biography": "",
        "paragraphs": [
            "阶前多是竹，闲地拟栽松。朱点草书疏，雪平麻履踪。",
            "御沟寒夜雨，宫寺静时钟。此时无他事，来寻不厌重。"
        ],
        "notes": [
            ""
        ],
        "volume": "卷五百七十二",
        "no#": 51
    },
    {
        "title": "访李甘原居",
        "author": "贾岛",
        "biography": "",
        "paragraphs": [
            "原西居处静，门对曲江开。石缝衔枯草，查根上净苔。",
            "翠微泉夜落，紫阁鸟时来。仍忆寻淇岸，同行采蕨回。"
        ],
        "notes": [
            ""
        ],
        "volume": "卷五百七十二",
        "no#": 52
    },
    {
        "title": "题山寺井",
        "author": "贾岛",
        "biography": "",
        "paragraphs": [
            "沉沉百尺余，功就岂斯须。汲早僧出定，凿新虫自无。",
            "藏源重嶂底，澄翳大空隅。此地如经劫，凉潭会共枯。"
        ],
        "notes": [
            ""
        ],
        "volume": "卷五百七十二",
        "no#": 53
    },
    {
        "title": "僻居无可上人相访",
        "author": "贾岛",
        "biography": "",
        "paragraphs": [
            "自从居此地，少有事相关。积雨荒邻圃，秋池照远山。",
            "砚中枯叶落，枕上断云闲。野客将禅子，依依偏往还。"
        ],
        "notes": [
            ""
        ],
        "volume": "卷五百七十二",
        "no#": 54
    },
    {
        "title": "送李余及第归蜀",
        "author": "贾岛",
        "biography": "",
        "paragraphs": [
            "知音伸久屈，觐省去光辉。津渡逢清夜，途程尽翠微。",
            "云当绵竹叠，鸟离锦江飞。肯寄书来否，原居出亦稀。"
        ],
        "notes": [
            ""
        ],
        "volume": "卷五百七十二",
        "no#": 55
    },
    {
        "title": "荒斋",
        "author": "贾岛",
        "biography": "",
        "paragraphs": [
            "草合径微微，终南对掩扉。晚凉疏雨绝，初晓远山稀。",
            "落叶无青地，闲身著白衣。朴愚犹本性，不是学忘机。"
        ],
        "notes": [
            ""
        ],
        "volume": "卷五百七十二",
        "no#": 56
    },
    {
        "title": "夜喜贺兰三见访",
        "author": "贾岛",
        "biography": "",
        "paragraphs": [
            "漏钟仍夜浅，时节欲秋分。泉聒栖松鹤，风除翳月云。",
            "踏苔行引兴，枕石卧论文。即此寻常静，来多只是君。"
        ],
        "notes": [
            ""
        ],
        "volume": "卷五百七十二",
        "no#": 57
    },
    {
        "title": "题青龙寺镜公房",
        "author": "贾岛",
        "biography": "",
        "paragraphs": [
            "一夕曾留宿，终南摇落时。孤灯冈舍掩，残磬雪风吹。",
            "树老因寒折，泉深出井迟。疏慵岂有事，多失上方期。"
        ],
        "notes": [
            ""
        ],
        "volume": "卷五百七十二",
        "no#": 58
    },
    {
        "title": "送陈判官赴绥德",
        "author": "贾岛",
        "biography": "",
        "paragraphs": [
            "将军邀入幕，束带便离家。身暖蕉衣窄，天寒碛日斜。",
            "火烧冈断苇，风卷雪平沙。丝竹丰州有，春来只欠花。"
        ],
        "notes": [
            ""
        ],
        "volume": "卷五百七十二",
        "no#": 59
    },
    {
        "title": "送唐环归敷水庄",
        "author": "贾岛",
        "biography": "",
        "paragraphs": [
            "毛女峰当户，日高头未梳。地侵山影扫，叶带露痕书。",
            "松径僧寻药，沙泉鹤见鱼。一川风景好，恨不有吾庐。"
        ],
        "notes": [
            ""
        ],
        "volume": "卷五百七十二",
        "no#": 60
    },
    {
        "title": "原东居喜唐温琪频至",
        "author": "贾岛",
        "biography": "",
        "paragraphs": [
            "曲江春草生，紫阁雪分明。汲井尝泉味，听钟问寺名。",
            "墨研秋日雨，茶试老僧铛。地近劳频访，乌纱出送迎。"
        ],
        "notes": [
            ""
        ],
        "volume": "卷五百七十二",
        "no#": 61
    },
    {
        "title": "送敡法师",
        "author": "贾岛",
        "biography": "",
        "paragraphs": [
            "度岁不相见，严冬始出关。孤烟寒色树，高雪夕阳山。",
            "瀑布寺应到，牡丹房甚闲。南朝遗迹在，此去几时还。"
        ],
        "notes": [
            ""
        ],
        "volume": "卷五百七十二",
        "no#": 62
    },
    {
        "title": "寄钱庶子",
        "author": "贾岛",
        "biography": "",
        "paragraphs": [
            "曲江春水满，北岸掩柴关。只有僧邻舍，全无物映山。",
            "树阴终日扫，药债来年还。犹记听琴夜，寒灯竹屋间。"
        ],
        "notes": [
            ""
        ],
        "volume": "卷五百七十二",
        "no#": 63
    },
    {
        "title": "原上秋居",
        "author": "贾岛",
        "biography": "",
        "paragraphs": [
            "关西又落木，心事复如何。岁月辞山久，秋霖入夜多。",
            "鸟从井口出，人自洛阳过。倚仗聊闲望，田家未剪禾。"
        ],
        "notes": [
            ""
        ],
        "volume": "卷五百七十二",
        "no#": 64
    },
    {
        "title": "夏夜",
        "author": "贾岛",
        "biography": "",
        "paragraphs": [
            "原寺偏邻近，开门物景澄。磬通多叶罅，月离片云棱。",
            "寄宿山中鸟，相寻海畔僧。唯愁秋色至，乍可在炎蒸。"
        ],
        "notes": [
            ""
        ],
        "volume": "卷五百七十二",
        "no#": 65
    },
    {
        "title": "冬夜",
        "author": "贾岛",
        "biography": "",
        "paragraphs": [
            "羁旅复经冬，瓢空盎亦空。泪流寒枕上，迹绝旧山中。",
            "凌结浮萍水，雪和衰柳风。曙光鸡未报，嘹唳两三鸿。"
        ],
        "notes": [
            ""
        ],
        "volume": "卷五百七十二",
        "no#": 66
    },
    {
        "title": "送厉宗上人",
        "author": "贾岛",
        "biography": "",
        "paragraphs": [
            "拥策背岷峨，终南雨雪和。漱泉秋鹤至，禅树夜猿过。",
            "高顶白云尽，前山黄叶多。曾吟庐岳上，月动九江波。"
        ],
        "notes": [
            ""
        ],
        "volume": "卷五百七十二",
        "no#": 67
    },
    {
        "title": "寄李存穆",
        "author": "贾岛",
        "biography": "",
        "paragraphs": [
            "闻道船中病，似忧亲弟兄。信来从水路，身去到柴城。",
            "久别长须鬓，相思书姓名。忽然消息绝，频梦却还京。"
        ],
        "notes": [
            ""
        ],
        "volume": "卷五百七十二",
        "no#": 68
    },
    {
        "title": "赠无怀禅师",
        "author": "贾岛",
        "biography": "",
        "paragraphs": [
            "身从劫劫修，果以此生周。禅定石床暖，月移山树秋。",
            "捧盂观宿饭，敲磬过清流。不掩玄关路，教人问白头。"
        ],
        "notes": [
            ""
        ],
        "volume": "卷五百七十二",
        "no#": 69
    },
    {
        "title": "寄武功姚主簿",
        "author": "贾岛",
        "biography": "",
        "paragraphs": [
            "居枕江沱北，情悬渭曲西。数宵曾梦见，几处得书披。",
            "驿路穿荒阪，公田带淤泥。静棋功奥妙，闲作韵清凄。",
            "锄草留丛药，寻山上石梯。客回河水涨，风起夕阳低。",
            "空地苔连井，孤村火隔溪。卷帘黄叶落，锁印子规啼。",
            "陇色澄秋月，边声入战鼙。会须过县去，况是屡招携。"
        ],
        "notes": [
            ""
        ],
        "volume": "卷五百七十二",
        "no#": 70
    },
    {
        "title": "题刘华书斋",
        "author": "贾岛",
        "biography": "",
        "paragraphs": [
            "白石床无尘，青松树有鳞。一莺啼带雨，两树合从春。",
            "荒榭苔胶砌，幽丛果堕榛。偶来疏或数，当暑夕胜晨。",
            "露滴星河水，巢重草木薪。终南同往意，赵北独游身。",
            "渡叶司天漏，惊蛩远地人。机清公干族，也莫卧漳滨。"
        ],
        "notes": [
            ""
        ],
        "volume": "卷五百七十二",
        "no#": 71
    },
    {
        "title": "送卢秀才游潞府",
        "author": "贾岛",
        "biography": "",
        "paragraphs": [
            "雨余滋润在，风不起尘沙。边日寡文思，送君吟月华。",
            "过山干相府，临水宿僧家。能赋焉长屈，芳春宴杏花。"
        ],
        "notes": [
            ""
        ],
        "volume": "卷五百七十二",
        "no#": 72
    },
    {
        "title": "送南康姚明府",
        "author": "贾岛",
        "biography": "",
        "paragraphs": [
            "铜章美少年，小邑在南天。版籍多迁客，封疆接洞田。",
            "静江鸣野鼓，发缆带村烟。却笑陶元亮，何须忆醉眠。"
        ],
        "notes": [
            ""
        ],
        "volume": "卷五百七十二",
        "no#": 73
    },
    {
        "title": "送友人弃官游江左",
        "author": "贾岛",
        "biography": "",
        "paragraphs": [
            "羡君休作尉，万事且全身。寰海多虞日，江湖独往人。",
            "姓名何处变，鸥鸟几时亲。别后吴中使，应须访子真。"
        ],
        "notes": [
            ""
        ],
        "volume": "卷五百七十二",
        "no#": 74
    },
    {
        "title": "雨中怀友人",
        "author": "贾岛",
        "biography": "",
        "paragraphs": [
            "对雨思君子，尝茶近竹幽。儒家邻古寺，不到又逢秋。"
        ],
        "notes": [
            ""
        ],
        "volume": "卷五百七十二",
        "no#": 75
    },
    {
        "title": "寄远",
        "author": "贾岛",
        "biography": "",
        "paragraphs": [
            "家住锦水上，身征辽海边。十书九不到，一到忽经年。"
        ],
        "notes": [
            ""
        ],
        "volume": "卷五百七十二",
        "no#": 76
    },
    {
        "title": "南斋",
        "author": "贾岛",
        "biography": "",
        "paragraphs": [
            "独自南斋卧，神闲景亦空。有山来枕上，无事到心中。",
            "帘卷侵床月，屏遮入座风。望春春未至，应在海门东。"
        ],
        "notes": [
            ""
        ],
        "volume": "卷五百七十二",
        "no#": 77
    },
    {
        "title": "早春题友人湖上新居二首",
        "author": "贾岛",
        "biography": "",
        "paragraphs": [
            "近得云中路，门长侵早开。到时犹有雪，行处已无苔。",
            "劝酒客初醉，留茶僧未来。每逢晴暖日，惟见乞花栽。",
            "门不当官道，行人到亦稀。故从餐后出，多是夜深归。",
            "开箧收诗卷，扫床移卧衣。几时同买宅，相送有柴扉。"
        ],
        "notes": [
            ""
        ],
        "volume": "卷五百七十二",
        "no#": 78
    },
    {
        "title": "送雍陶入蜀",
        "author": "贾岛",
        "biography": "",
        "paragraphs": [
            "江山事若谙，那肯滞云南。草色分危磴，杉阴近古潭。",
            "日斜褒谷鸟，夏浅巂州蚕。吾自疑双鬓，相逢更不堪。"
        ],
        "notes": [
            ""
        ],
        "volume": "卷五百七十二",
        "no#": 79
    },
    {
        "title": "张郎中过原东居",
        "author": "贾岛",
        "biography": "",
        "paragraphs": [
            "年长惟添懒，经旬止掩关。高人餐药后，下马此林间。",
            "对坐天将暮，同来客亦闲。几时能重至，水味似深山。"
        ],
        "notes": [
            ""
        ],
        "volume": "卷五百七十二",
        "no#": 80
    },
    {
        "title": "答王建秘书",
        "author": "贾岛",
        "biography": "",
        "paragraphs": [
            "人皆闻蟋蟀，我独恨蹉跎。白发无心镊，青山去意多。",
            "信来漳浦岸，期负洞庭波。时扫高槐影，朝回或恐过。"
        ],
        "notes": [
            ""
        ],
        "volume": "卷五百七十二",
        "no#": 81
    },
    {
        "title": "送李余往湖南",
        "author": "贾岛",
        "biography": "",
        "paragraphs": [
            "昔去候温凉，秋山满楚乡。今来从辟命，春物遍涔阳。",
            "岳石挂海雪，野枫堆渚樯。若寻吾祖宅，寂寞在潇湘。"
        ],
        "notes": [
            ""
        ],
        "volume": "卷五百七十二",
        "no#": 82
    },
    {
        "title": "偶作",
        "author": "贾岛",
        "biography": "",
        "paragraphs": [
            "野步随吾意，那知是与非。稔年时雨足，闰月暮蝉稀。",
            "独树依冈老，遥峰出草微。园林自有主，宿鸟且同归。"
        ],
        "notes": [
            ""
        ],
        "volume": "卷五百七十二",
        "no#": 83
    },
    {
        "title": "过雍秀才居",
        "author": "贾岛",
        "biography": "",
        "paragraphs": [
            "夏木鸟巢边，终南岭色鲜。就凉安坐石，煮茗汲邻泉。",
            "钟远清霄半，蜩稀暑雨前。幽斋如葺罢，约我一来眠。"
        ],
        "notes": [
            ""
        ],
        "volume": "卷五百七十二",
        "no#": 84
    },
    {
        "title": "寄顾非熊",
        "author": "贾岛",
        "biography": "",
        "paragraphs": [
            "知君归有处，山水亦难齐。犹去潇湘远，不闻猿狖啼。",
            "穴通茆岭下，潮满石头西。独立生遥思，秋原日渐低。"
        ],
        "notes": [
            ""
        ],
        "volume": "卷五百七十二",
        "no#": 85
    },
    {
        "title": "送神邈法师",
        "author": "贾岛",
        "biography": "",
        "paragraphs": [
            "柳絮落蒙蒙，西州道路中。相逢春忽尽，独去讲初终。",
            "行疾遥山雨，眠迟后夜风。绕房三两树，回日叶应红。"
        ],
        "notes": [
            ""
        ],
        "volume": "卷五百七十二",
        "no#": 86
    },
    {
        "title": "送慈恩寺霄韵法师谒太原李司空",
        "author": "贾岛",
        "biography": "",
        "paragraphs": [
            "何故谒司空，云山知几重。碛遥来雁尽，雪急去僧逢。",
            "清磬先寒角，禅灯彻晓烽。旧房闲片石，倚著最高松。"
        ],
        "notes": [
            ""
        ],
        "volume": "卷五百七十二",
        "no#": 87
    },
    {
        "title": "送知兴上人",
        "author": "贾岛",
        "biography": "",
        "paragraphs": [
            "久住巴兴寺，如今始拂衣。欲临秋水别，不向故园归。",
            "锡挂天涯树，房开岳顶扉。下看千里晓，霜海日生微。"
        ],
        "notes": [
            ""
        ],
        "volume": "卷五百七十二",
        "no#": 88
    },
    {
        "title": "送惠雅法师归玉泉",
        "author": "贾岛",
        "biography": "",
        "paragraphs": [
            "只到潇湘水，洞庭湖未游。饮泉看月别，下峡听猿愁。",
            "讲不停雷雨，吟当近海流。降霜归楚夕，星冷玉泉秋。"
        ],
        "notes": [
            ""
        ],
        "volume": "卷五百七十二",
        "no#": 89
    },
    {
        "title": "忆江上吴处士",
        "author": "贾岛",
        "biography": "",
        "paragraphs": [
            "闽国扬帆去，蟾蜍亏复团。秋风生渭水，落叶满长安。",
            "此地聚会夕，当时雷雨寒。兰桡殊未返，消息海云端。"
        ],
        "notes": [
            ""
        ],
        "volume": "卷五百七十二",
        "no#": 90
    },
    {
        "title": "题张博士新居",
        "author": "贾岛",
        "biography": "",
        "paragraphs": [
            "青枫何不种，林在洞庭村。应为三湘远，难移万雷根。",
            "斗牛初过伏，菡萏欲香门。旧即湖山隐，新庐葺此原。"
        ],
        "notes": [
            ""
        ],
        "volume": "卷五百七十二",
        "no#": 91
    },
    {
        "title": "石门陂留辞从叔谟",
        "author": "贾岛",
        "biography": "",
        "paragraphs": [
            "幽鸟飞不远，此行千里间。寒冲陂水雾，醉下菊花山。",
            "有耻长为客，无成又入关。何时临涧柳，吾党共来攀。"
        ],
        "notes": [
            ""
        ],
        "volume": "卷五百七十二",
        "no#": 92
    },
    {
        "title": "送朱兵曹回越",
        "author": "贾岛",
        "biography": "",
        "paragraphs": [
            "星彩练中见，澄江岂有泥。潮生垂钓罢，楚尽去樯西。",
            "碛鸟辞沙至，山鼯隔水啼。会稽半侵海，涛白禹祠溪。"
        ],
        "notes": [
            ""
        ],
        "volume": "卷五百七十二",
        "no#": 93
    },
    {
        "title": "怀博陵故人",
        "author": "贾岛",
        "biography": "",
        "paragraphs": [
            "孤城易水头，不忘旧交游。雪压围棋石，风吹饮酒楼。",
            "路遥千万里，人别十三秋。吟苦相思处，天寒水急流。"
        ],
        "notes": [
            ""
        ],
        "volume": "卷五百七十二",
        "no#": 94
    },
    {
        "title": "夕思",
        "author": "贾岛",
        "biography": "",
        "paragraphs": [
            "秋宵已难曙，漏向二更分。我忆山水坐，虫当寂寞闻。",
            "洞庭风落木，天姥月离云。会自东浮去，将何欲致君。"
        ],
        "notes": [
            ""
        ],
        "volume": "卷五百七十二",
        "no#": 95
    },
    {
        "title": "寄河中杨少尹",
        "author": "贾岛",
        "biography": "",
        "paragraphs": [
            "非惟咎曩时，投刺诣门迟。怅望三秋后，参差万里期。",
            "禹留疏凿迹，舜在寂寥祠。此到杳难共，回风逐所思。"
        ],
        "notes": [
            ""
        ],
        "volume": "卷五百七十二",
        "no#": 96
    },
    {
        "title": "孟融逸人",
        "author": "贾岛",
        "biography": "",
        "paragraphs": [
            "孟君临水居，不食水中鱼。衣褐唯粗帛，筐箱只素书。",
            "树林幽鸟恋，世界此心疏。拟棹孤舟去，何峰又结庐。"
        ],
        "notes": [
            ""
        ],
        "volume": "卷五百七十二",
        "no#": 97
    },
    {
        "title": "晚晴见终南诸峰",
        "author": "贾岛",
        "biography": "",
        "paragraphs": [
            "秦分积多峰，连巴势不穷。半旬藏雨里，此日到窗中。",
            "圆魄将升兔，高空欲叫鸿。故山思不见，碣石泬寥东。"
        ],
        "notes": [
            ""
        ],
        "volume": "卷五百七十二",
        "no#": 98
    },
    {
        "title": "宿池上",
        "author": "贾岛",
        "biography": "",
        "paragraphs": [
            "泉来从绝壑，亭敞在中流。竹密无空岸，松长可绊舟。",
            "蟪蛄潭上夜，河汉岛前秋。异夕期深涨，携琴却此游。"
        ],
        "notes": [
            ""
        ],
        "volume": "卷五百七十二",
        "no#": 99
    },
    {
        "title": "喜姚郎中自杭州回",
        "author": "贾岛",
        "biography": "",
        "paragraphs": [
            "路多枫树林，累日泊清阴。来去泛流水，翛然适此心。",
            "一披江上作，三起月中吟。东省期司谏，云门悔不寻。"
        ],
        "notes": [
            ""
        ],
        "volume": "卷五百七十二",
        "no#": 100
    },
    {
        "title": "送郑长史之岭南",
        "author": "贾岛",
        "biography": "",
        "paragraphs": [
            "云林颇重叠，岑渚复幽奇。汨水斜阳岸，骚人正则祠。",
            "苍梧多蟋蟀，白露湿江蓠。擢第荣南去，晨昏近九疑。"
        ],
        "notes": [
            ""
        ],
        "volume": "卷五百七十二",
        "no#": 101
    },
    {
        "title": "送李溟谒宥州李权使君",
        "author": "贾岛",
        "biography": "",
        "paragraphs": [
            "英雄典宥州，迢递苦吟游。风宿骊山下，月斜灞水流。",
            "去时初落叶，回日定非秋。太守携才子，看鹏百尺楼。"
        ],
        "notes": [
            ""
        ],
        "volume": "卷五百七十二",
        "no#": 102
    },
    {
        "title": "永福湖和杨郑州",
        "author": "贾岛",
        "biography": "",
        "paragraphs": [
            "积水还平岸，春来引郑溪。旧渠通郭下，新堰绝湖西。",
            "嵩少分明对，潇湘阔狭齐。客游随庶子，孤屿草萋萋。"
        ],
        "notes": [
            ""
        ],
        "volume": "卷五百七十二",
        "no#": 103
    },
    {
        "title": "题长江",
        "author": "贾岛",
        "biography": "",
        "paragraphs": [
            "言心俱好静，廨署落晖空。归吏封宵钥，行蛇入古桐。",
            "长江频雨后，明月众星中。若任迁人去，西溪与剡通。"
        ],
        "notes": [
            ""
        ],
        "volume": "卷五百七十二",
        "no#": 104
    },
    {
        "title": "泥阳馆",
        "author": "贾岛",
        "biography": "",
        "paragraphs": [
            "客愁何并起，暮送故人回。废馆秋萤出，空城寒雨来。",
            "夕阳飘白露，树影扫青苔。独坐离容惨，孤灯照不开。"
        ],
        "notes": [
            ""
        ],
        "volume": "卷五百七十二",
        "no#": 105
    },
    {
        "title": "送徐员外赴河中",
        "author": "贾岛",
        "biography": "",
        "paragraphs": [
            "原野正萧瑟，中间分散情。吏从甘扈罢，诏许朔方行。",
            "边日沉残角，河关截夜城。云居闲独往，长老出房迎。"
        ],
        "notes": [
            ""
        ],
        "volume": "卷五百七十二",
        "no#": 106
    },
    {
        "title": "送贺兰上人",
        "author": "贾岛",
        "biography": "",
        "paragraphs": [
            "野僧来别我，略坐傍泉沙。远道擎空钵，深山蹋落花。",
            "无师禅自解，有格句堪夸。此去非缘事，孤云不定家。"
        ],
        "notes": [
            ""
        ],
        "volume": "卷五百七十二",
        "no#": 107
    }
]