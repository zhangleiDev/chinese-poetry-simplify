[
    {
        "title": "日暮山河清",
        "author": "无名氏",
        "biography": "",
        "paragraphs": [
            "天高爽气晶，驰景忽西倾。山列千重静，河流一带明。",
            "想同金镜澈，宁让玉壶清。纤翳无由出，浮埃不复生。",
            "荣纡分汉苑，表里见秦城。逸兴终难系，抽毫仰此情。"
        ],
        "notes": [
            ""
        ],
        "volume": "卷七百八十七",
        "no#": 1
    },
    {
        "title": "秋日悬清光",
        "author": "无名氏",
        "biography": "",
        "paragraphs": [
            "寥廓凉天静，晶明白日秋。圆光含万象，碎影入闲流。",
            "迥与青冥合，遥同江甸浮。昼阴殊众木，斜影下危楼。",
            "宋玉登高怨，张衡望远愁。余辉如可托，云路岂悠悠。"
        ],
        "notes": [
            ""
        ],
        "volume": "卷七百八十七",
        "no#": 2
    },
    {
        "title": "落日山照曜",
        "author": "无名氏",
        "biography": "",
        "paragraphs": [
            "裴回空山下，晼晚残阳落。圆影过峰峦，半规入林薄。",
            "余光澈群岫，乱彩分重壑。石镜共澄明，岩光同照灼。",
            "栖禽去杳杳，夕烟生漠漠。此境谁复知，独怀谢康乐。"
        ],
        "notes": [
            ""
        ],
        "volume": "卷七百八十七",
        "no#": 3
    },
    {
        "title": "月映清淮流",
        "author": "无名氏",
        "biography": "",
        "paragraphs": [
            "淮月秋偏静，含虚夜转明。桂花窥镜发，蟾影映波生。",
            "澹滟轮初上，裴回魄正盈。遥塘分草树，近浦写山城。",
            "桐柏流光逐，𧏖珠濯景清。孤舟方利涉，更喜照前程。"
        ],
        "notes": [
            ""
        ],
        "volume": "卷七百八十七",
        "no#": 4
    },
    {
        "title": "寿星见",
        "author": "无名氏",
        "biography": "",
        "paragraphs": [
            "玄象今何应，时和政亦平。祥为一人寿，色映九霄明。",
            "皎洁垂银汉，光芒近斗城。合规同月满，表瑞得天清。",
            "甘露盈条降，祥烟向日生。无如此嘉祉，率土荷秋成。"
        ],
        "notes": [
            ""
        ],
        "volume": "卷七百八十七",
        "no#": 5
    },
    {
        "title": "华山庆云见",
        "author": "无名氏",
        "biography": "",
        "paragraphs": [
            "圣主祠名岳，高风发庆云。金柯初缭绕，玉叶渐氛氲。",
            "气色含珠日，光明吐翠雰。依稀来鹤态，仿佛列仙群。",
            "万树流光影，千潭写锦文。苍生忻有望，祥瑞在吾君。"
        ],
        "notes": [
            ""
        ],
        "volume": "卷七百八十七",
        "no#": 6
    },
    {
        "title": "清风戒寒",
        "author": "无名氏",
        "biography": "",
        "paragraphs": [
            "萧飒清风至，悠然发思端。入林翻别叶，绕树败红兰。",
            "晓拂轻霜度，宵分远籁攒。稍依帘隙静，遍觉座隅寒。",
            "乍逐惊蓬振，偏催急漏残。遥知洞庭水，此夕起波澜。"
        ],
        "notes": [
            ""
        ],
        "volume": "卷七百八十七",
        "no#": 7
    },
    {
        "title": "空水共澄鲜",
        "author": "无名氏",
        "biography": "",
        "paragraphs": [
            "悠然四望通，渺渺水无穷。海鹤飞天际，烟林出镜中。",
            "云消澄遍碧，霞起澹微红。落日浮光满，遥山翠色同。",
            "樵声喧竹屿，棹唱入莲丛。远客舟中兴，烦襟暂一空。"
        ],
        "notes": [
            ""
        ],
        "volume": "卷七百八十七",
        "no#": 8
    },
    {
        "title": "寒流聚细文",
        "author": "无名氏",
        "biography": "",
        "paragraphs": [
            "晓野方闲眺，横溪赏乱流。寒文趋浦急，圆折逐烟浮。",
            "不谓飘疏雨，非关浴远鸥。观鱼鳞共细，间石影疑稠。",
            "猎猎风泠夕，潺潺濑响秋。仙槎如共泛，天汉适淹留。"
        ],
        "notes": [
            ""
        ],
        "volume": "卷七百八十七",
        "no#": 9
    },
    {
        "title": "长安早春",
        "author": "无名氏",
        "biography": "",
        "paragraphs": [
            "杳霭三春色，先从帝里芳。折杨犹恨短，测景已忻长。",
            "莺和红楼乐，花连紫禁香。跃鱼惊太液，佳气接温汤。",
            "风送飞珂响，尘蒙翠辇光。熙熙晴煦远，徒欲奉尧觞。"
        ],
        "notes": [
            ""
        ],
        "volume": "卷七百八十七",
        "no#": 10
    },
    {
        "title": "嘉禾合颖",
        "author": "无名氏",
        "biography": "",
        "paragraphs": [
            "天祚皇王德，神呈瑞谷嘉。感时苗特秀，证道叶方华。",
            "气转腾佳色，云披映早霞。熏风浮合颖，湛露净祥花。",
            "六穗垂兼倒，孤茎袅复斜。影同唐叔献，称庆比周家。"
        ],
        "notes": [
            ""
        ],
        "volume": "卷七百八十七",
        "no#": 11
    },
    {
        "title": "膏泽多丰年",
        "author": "无名氏",
        "biography": "",
        "paragraphs": [
            "帝德方多泽，莓莓井径同。八方甘雨布，四远报年丰。",
            "廒庆千厢在，山流万壑通。候时勤稼穑，击壤乐农功。",
            "畎亩人无惰，田庐岁不空。何须忧伏腊，千载贺尧风。"
        ],
        "notes": [
            ""
        ],
        "volume": "卷七百八十七",
        "no#": 12
    },
    {
        "title": "玉壶冰",
        "author": "无名氏",
        "biography": "",
        "paragraphs": [
            "玄律阴风劲，坚冰在玉壶。暗中花更出，晓后色全无。",
            "涸冱谁能伴，凄清讵可渝。任圆空似璧，照物不成珠。",
            "素质情方契，孤明道岂殊。幽人若相比，还得咏生刍。"
        ],
        "notes": [
            ""
        ],
        "volume": "卷七百八十七",
        "no#": 13
    },
    {
        "title": "望禁苑祥光",
        "author": "无名氏",
        "biography": "",
        "paragraphs": [
            "佳气生天苑，葱茏几效祥。树遥三殿际，日映九城傍。",
            "山雾宁同色，卿云未可彰。眺汾疑鼎气，临渭想荣光。",
            "当并舂陵发，应开圣历长。微臣时一望，短羽欲飞翔。"
        ],
        "notes": [
            ""
        ],
        "volume": "卷七百八十七",
        "no#": 14
    },
    {
        "title": "晨光动翠华",
        "author": "无名氏",
        "biography": "",
        "paragraphs": [
            "早朝开紫殿，佳气逐清晨。北阙华旌在，东方曙景新。",
            "影连香雾合，光媚庆云频。鸟羽飘初定，龙文照转真。",
            "直疑冠佩入，长爱冕旒亲。摇动祥云里，朝朝映侍臣。"
        ],
        "notes": [
            ""
        ],
        "volume": "卷七百八十七",
        "no#": 15
    },
    {
        "title": "观南郊回仗",
        "author": "无名氏",
        "biography": "",
        "paragraphs": [
            "传警千门寂，南效彩仗回。但惊龙再见，谁识日双开。",
            "德泽施云雨，恩光变烬灰。阅兵貔武振，听乐凤凰来。",
            "候刻移宸辇，尊时集观台。多惭远臣贱，不得礼容陪。"
        ],
        "notes": [
            ""
        ],
        "volume": "卷七百八十七",
        "no#": 16
    },
    {
        "title": "谒见日将至双阙",
        "author": "无名氏",
        "biography": "",
        "paragraphs": [
            "晓色临双阙，微臣礼位陪。远惊龙凤睹，谁识冕旒开。",
            "蔼蔼千年盛，颙颙万国来。天文标日月，时令布云雷。",
            "迥出黄金殿，全分白玉台。雕虫意何取，瞻恋不知回。"
        ],
        "notes": [
            ""
        ],
        "volume": "卷七百八十七",
        "no#": 17
    },
    {
        "title": "尚书郎上直闻春漏",
        "author": "无名氏",
        "biography": "",
        "paragraphs": [
            "地即尚书省，人惟鸳鹭行。审时传玉漏，直夜递星郎。",
            "历历闻仙署，泠泠出建章。自空来断续，随月散凄锵。",
            "物静知声远，寒轻觉夜长。听余残月落，曙色满东方。"
        ],
        "notes": [
            ""
        ],
        "volume": "卷七百八十七",
        "no#": 18
    },
    {
        "title": "华清宫望幸",
        "author": "无名氏",
        "biography": "",
        "paragraphs": [
            "骊岫接新丰，岧峣驾碧空。凿山开秘殿，隐雾蔽仙宫。",
            "绛阙犹栖凤，雕梁尚带虹。温泉曾浴日，华馆旧迎风。",
            "肃穆瞻云辇，深沈闭绮栊。东郊望幸处，瑞气霭蒙蒙。"
        ],
        "notes": [
            ""
        ],
        "volume": "卷七百八十七",
        "no#": 19
    },
    {
        "title": "御题国子监",
        "author": "无名氏",
        "biography": "",
        "paragraphs": [
            "宸翰符玄造，荣题国子门。笔锋回日月，字势动乾坤。",
            "簷下云光绕，梁间鹊影翻。张英圣莫拟，索靖妙难言。",
            "为著盘龙迹，能彰舞凤蹲。更随垂露像，常以沐皇恩。"
        ],
        "notes": [
            ""
        ],
        "volume": "卷七百八十七",
        "no#": 20
    },
    {
        "title": "郊坛听雅乐",
        "author": "无名氏",
        "biography": "",
        "paragraphs": [
            "泰坛恭祀事，彩仗下寒坰。展礼陈嘉乐，斋心动众灵。",
            "韵长飘更远，曲度静宜听。泛响何清越，随风散杳冥。",
            "彻悬和气聚，旋退晓山青。本自钧天降，还疑列洞庭。"
        ],
        "notes": [
            ""
        ],
        "volume": "卷七百八十七",
        "no#": 21
    },
    {
        "title": "册上公太常奏雅乐",
        "author": "无名氏",
        "biography": "",
        "paragraphs": [
            "司乐陈金石，逶迤引上公。奏音人语绝，清韵佩声通。",
            "应律烟云改，来仪鸟兽同。得贤因举颂，修礼便观风。",
            "圣寿三称内，天欢九奏中。寂寥高曲尽，犹自满宸聪。"
        ],
        "notes": [
            ""
        ],
        "volume": "卷七百八十七",
        "no#": 22
    },
    {
        "title": "听霜钟",
        "author": "无名氏",
        "biography": "",
        "paragraphs": [
            "渺渺飞霜夜，寥寥远岫钟。出云疑断续，入户乍舂容。",
            "度枕频惊梦，随风几韵松。悠扬来不已，杳霭去何从。",
            "仿佛烟岚隔，依俙岩峤重。此时聊一听，余响绕千峰。"
        ],
        "notes": [
            ""
        ],
        "volume": "卷七百八十七",
        "no#": 23
    },
    {
        "title": "听霜钟",
        "author": "无名氏",
        "biography": "",
        "paragraphs": [
            "寥亮来丰岭，分明辨古钟。应霜如自击，中节每相从。",
            "静听非闲扣，潜应蕴圣踪。风间时断续，云外更舂容。",
            "虚警和清籁，雄鸣隔乱峰。因之论知己，感激更难逢。"
        ],
        "notes": [
            ""
        ],
        "volume": "卷七百八十七",
        "no#": 24
    },
    {
        "title": "笙磬同音",
        "author": "无名氏",
        "biography": "",
        "paragraphs": [
            "笙磬闻何处，凄锵宛在东。激扬音自彻，高下曲宜同。",
            "历历俱盈耳，泠泠递散空。兽因繁奏舞，人感至和通。",
            "讵间洪纤韵，能齐搏拊功。四悬今尽美，一听辨移风。"
        ],
        "notes": [
            ""
        ],
        "volume": "卷七百八十七",
        "no#": 25
    },
    {
        "title": "玉卮无当",
        "author": "无名氏",
        "biography": "",
        "paragraphs": [
            "共惜连城宝，翻为无当卮。讵惭君子贵，深讶拙工隳。",
            "泛蚁功全少，如虹色不移。可怜珍砾石，何计辨糟醨。",
            "江海诚难满，盘筵莫妄施。纵乖斟酌意，犹得奉光仪。"
        ],
        "notes": [
            ""
        ],
        "volume": "卷七百八十七",
        "no#": 26
    },
    {
        "title": "府试古镜",
        "author": "无名氏",
        "biography": "",
        "paragraphs": [
            "旧是秦时镜，今来古匣中。龙盘初挂月，凤舞欲生风。",
            "石黛曾留殿，朱光适在宫。应祥知道泰，监物觉神通。",
            "肝胆诚难隐，妍媸信易穷。幸居君子室，长愿免尘蒙。"
        ],
        "notes": [
            ""
        ],
        "volume": "卷七百八十七",
        "no#": 27
    },
    {
        "title": "焚裘",
        "author": "无名氏",
        "biography": "",
        "paragraphs": [
            "今主临前殿，惩奢𦶟异裘。忽看阳焰发，如睹吉光流。",
            "丽彩辞宸扆，余香在御楼。火随余烬灭，气逐远烟浮。",
            "素朴回风变，雕华逐志休。永垂恭俭德，千古揖皇猷。"
        ],
        "notes": [
            ""
        ],
        "volume": "卷七百八十七",
        "no#": 28
    },
    {
        "title": "送薛大夫和蕃",
        "author": "无名氏",
        "biography": "",
        "paragraphs": [
            "戎王归汉命，魏绛谕皇恩。旌旆辞双阙，风沙上五原。",
            "往途遵塞道，出祖耀都门。策令天文盛，宣威使者尊。",
            "澄波看四海，入贡伫诸蕃。秋杪迎回骑，无劳枉梦魂。"
        ],
        "notes": [
            ""
        ],
        "volume": "卷七百八十七",
        "no#": 29
    },
    {
        "title": "观剑南献捷",
        "author": "无名氏",
        "biography": "",
        "paragraphs": [
            "遐圻新破虏，名将旧登坛。戎馘西南至，毡裘长幼观。",
            "边疆氛已息，矛戟血犹残。紫陌欢声动，丹墀喜气盘。",
            "唐虞方德易，卫霍比功难。共睹俘囚入，赓歌万国安。"
        ],
        "notes": [
            ""
        ],
        "volume": "卷七百八十七",
        "no#": 30
    },
    {
        "title": "云母屏风隔坐",
        "author": "无名氏",
        "biography": "",
        "paragraphs": [
            "彩障成云母，丹墀隔上公。才彰二纪盛，荣播一朝同。",
            "近玉初齐白，临花乍散红。凝姿分缥缈，转佩辨玲珑。",
            "意惬恩偏厚，名新宠更崇。谁知历千古，犹自仰清风。"
        ],
        "notes": [
            ""
        ],
        "volume": "卷七百八十七",
        "no#": 31
    },
    {
        "title": "白受采",
        "author": "无名氏",
        "biography": "",
        "paragraphs": [
            "皛皛金方色，迁移妙不穷。轻衣尘迹化，净壁缋文通。",
            "沙变蓝溪渍，冰渝墨沼空。似甘言受和，由礼学资忠。",
            "皎洁形无定，玄黄用莫同。素心如可教，愿染古人风。"
        ],
        "notes": [
            ""
        ],
        "volume": "卷七百八十七",
        "no#": 32
    },
    {
        "title": "人不易知",
        "author": "无名氏",
        "biography": "",
        "paragraphs": [
            "权衡谅匪易，愚智信难移。九德皆殊进，三端岂易施。",
            "同称昆岫宝，共握桂林枝。郑鼠今奚别，齐竽或滥吹。",
            "瑶台有光鉴，屡照不应疲。片善当无掩，先鸣贵在斯。",
            "龙门峻且极，骥足庶来驰。太息李元礼，期君幸一知。"
        ],
        "notes": [
            ""
        ],
        "volume": "卷七百八十七",
        "no#": 33
    },
    {
        "title": "晦日同志昆明池泛舟",
        "author": "无名氏",
        "biography": "",
        "paragraphs": [
            "灵沼疑河汉，萧条见斗牛。烟生知岸近，水净觉天秋。",
            "落月低前树，清辉满去舟。兴因孤屿起，心为白苹留。",
            "晓吹兼渔笛，闲云伴客愁。龙津如可上，长啸且乘流。"
        ],
        "notes": [
            ""
        ],
        "volume": "卷七百八十七",
        "no#": 34
    },
    {
        "title": "礼闱阶前春草生",
        "author": "无名氏",
        "biography": "",
        "paragraphs": [
            "河畔虽同色，南宫淑景先。微开曳履处，常对讲经前。",
            "得地风尘隔，依林雨露偏。已逢霜候改，初寄日华妍。",
            "影与丛兰杂，荣将众卉连。哲人如不薙，生意在芳年。"
        ],
        "notes": [
            ""
        ],
        "volume": "卷七百八十七",
        "no#": 35
    },
    {
        "title": "秋风生桂枝",
        "author": "无名氏",
        "biography": "",
        "paragraphs": [
            "寒桂秋风动，萧萧自一枝。方将击林变，不假舞松移。",
            "散翠幽花落，摇青密叶离。哀猿惊助褭，花露滴争垂。",
            "遗韵连波聚，流音万木随。常闻小山里，逋客最先知。"
        ],
        "notes": [
            ""
        ],
        "volume": "卷七百八十七",
        "no#": 36
    },
    {
        "title": "幽人折芳桂",
        "author": "无名氏",
        "biography": "",
        "paragraphs": [
            "厚地生芳桂，遥林耸干长。叶开风里色，花吐月中光。",
            "曙鸟啼余翠，幽人爱早芳。动时垂露滴，攀处拂衣香。",
            "古调声犹苦，孤高力自强。一枝终是折，荣耀在东堂。"
        ],
        "notes": [
            ""
        ],
        "volume": "卷七百八十七",
        "no#": 37
    },
    {
        "title": "霜菊",
        "author": "无名氏",
        "biography": "",
        "paragraphs": [
            "秋尽北风去，律移寒气肃。淅沥降繁霜，离披委残菊。",
            "华滋尚照灼，幽气含纷郁。的的冒空园，萋萋被幽谷。",
            "骚人有遗咏，陶令曾盈掬。傥使怀袖中，犹堪袭余馥。"
        ],
        "notes": [
            ""
        ],
        "volume": "卷七百八十七",
        "no#": 38
    },
    {
        "title": "金谷园花发怀古",
        "author": "无名氏",
        "biography": "",
        "paragraphs": [
            "春风生梓泽，迟景映花林。欲问当时事，因伤此日心。",
            "繁华人已殁，桃李意何深。涧咽歌声在，云归盖影沈。",
            "地形同万古，笑价失千金。遗迹应无限，芳菲不可寻。"
        ],
        "notes": [
            ""
        ],
        "volume": "卷七百八十七",
        "no#": 39
    },
    {
        "title": "骊龙",
        "author": "无名氏",
        "biography": "",
        "paragraphs": [
            "有美为鳞族，潜蟠得所从。标奇初韫宝，表智即称龙。",
            "大壑长千里，深泉固九重。奋髯云乍起，矫首浪还冲。",
            "荀氏传高誉，庄生冀绝踪。仍知流泪在，何幸此相逢。"
        ],
        "notes": [
            ""
        ],
        "volume": "卷七百八十七",
        "no#": 40
    },
    {
        "title": "鹤鸣九皋",
        "author": "无名氏",
        "biography": "",
        "paragraphs": [
            "胎化呈仙质，长鸣在九皋。排空散清唳，映日委霜毛。",
            "万里思寥廓，千山望郁陶。香凝光不见，风积韵弥高。",
            "凤侣攀何及，鸡群思忽劳。升天如有应，飞舞出蓬蒿。"
        ],
        "notes": [
            ""
        ],
        "volume": "卷七百八十七",
        "no#": 41
    },
    {
        "title": "霜隼下晴皋",
        "author": "无名氏",
        "biography": "",
        "paragraphs": [
            "九皋霜气劲，翔隼下初晴。风动闲云卷，星驰白草平。",
            "棱棱方厉疾，肃肃自纵横。掠地秋毫迥，投身逸翮轻。",
            "高墉全失影，逐雀作飞声。薄暮寒郊外，悠悠万里情。"
        ],
        "notes": [
            ""
        ],
        "volume": "卷七百八十七",
        "no#": 42
    },
    {
        "title": "河鲤登龙门",
        "author": "无名氏",
        "biography": "",
        "paragraphs": [
            "年久还求变，今来有所从。得名当是鲤，无点可成龙。",
            "备历艰难遍，因期造化容。泥沙宁不阻，钓饵莫相逢。",
            "击浪因成势，纤鳞莫继踪。若令摇尾去，雨露此时浓。"
        ],
        "notes": [
            ""
        ],
        "volume": "卷七百八十七",
        "no#": 43
    }
]