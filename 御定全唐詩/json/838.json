[
    {
        "title": "夏日草堂作",
        "author": "齐己",
        "biography": "",
        "paragraphs": [
            "沙泉带草堂，纸帐卷空床。静是真消息，吟非俗肺肠。",
            "园林坐清影，梅杏嚼红香。谁住原西寺，钟声送夕阳。"
        ],
        "notes": [
            ""
        ],
        "volume": "卷八百三十八",
        "no#": 1
    },
    {
        "title": "寄镜湖方干处士",
        "author": "齐己",
        "biography": "",
        "paragraphs": [
            "贺监旧山川，空来近百年。闻君与琴鹤，终日在渔船。",
            "岛露深秋石，湖澄半夜天。云门几回去，题遍好林泉。"
        ],
        "notes": [
            ""
        ],
        "volume": "卷八百三十八",
        "no#": 2
    },
    {
        "title": "送人归吴",
        "author": "齐己",
        "biography": "",
        "paragraphs": [
            "比说归耕钓，迢迢向海涯。春寒游子路，村晚主人家。",
            "□□□□□，□山绿过茶。重寻旧邻里，菱藕正开花。"
        ],
        "notes": [
            ""
        ],
        "volume": "卷八百三十八",
        "no#": 3
    },
    {
        "title": "赠仰上人",
        "author": "齐己",
        "biography": "",
        "paragraphs": [
            "避地依真境，安闲似旧溪。干戈百里外，泉石乱峰西。",
            "草瑞香难歇，松灵盖尽低。寻应报休马，瓶锡向南携。"
        ],
        "notes": [
            ""
        ],
        "volume": "卷八百三十八",
        "no#": 4
    },
    {
        "title": "夜坐",
        "author": "齐己",
        "biography": "",
        "paragraphs": [
            "百虫声里坐，夜色共冥冥。远忆诸峰顶，曾栖此性灵。",
            "月华澄有象，诗思在无形。彻曙都忘寝，虚窗日照经。"
        ],
        "notes": [
            ""
        ],
        "volume": "卷八百三十八",
        "no#": 5
    },
    {
        "title": "新栽松",
        "author": "齐己",
        "biography": "",
        "paragraphs": [
            "野僧教种法，苒苒出蓬蒿。百岁催人老，千年待尔高。",
            "静宜兼竹石，幽合近猿猱。他日成阴后，秋风吹海涛。"
        ],
        "notes": [
            ""
        ],
        "volume": "卷八百三十八",
        "no#": 6
    },
    {
        "title": "期友人",
        "author": "齐己",
        "biography": "",
        "paragraphs": [
            "早晚逐兹来，闲门日为开。乱蛩鸣白草，残菊藉苍苔。",
            "困卧谁惊起，闲行自欲回。何时此携手，吾子本多才。"
        ],
        "notes": [
            ""
        ],
        "volume": "卷八百三十八",
        "no#": 7
    },
    {
        "title": "和郑谷郎中看棋",
        "author": "齐己",
        "biography": "",
        "paragraphs": [
            "个是仙家事，何人合用心。几时终一局，万木老千岑。",
            "有路如飞出，无机似陆沈。樵夫可能解，也此废光阴。"
        ],
        "notes": [
            ""
        ],
        "volume": "卷八百三十八",
        "no#": 8
    },
    {
        "title": "寄钱塘罗给事",
        "author": "齐己",
        "biography": "",
        "paragraphs": [
            "愤愤呕谗书，无人诵子虚。伤心天佑末，搔首懿宗初。",
            "海树青丛短，湖山翠点疏。秋涛看足否，罗刹石边居。"
        ],
        "notes": [
            ""
        ],
        "volume": "卷八百三十八",
        "no#": 9
    },
    {
        "title": "戊辰岁湘中寄郑谷郎中",
        "author": "齐己",
        "biography": "",
        "paragraphs": [
            "白发久慵簪，常闻病亦吟。瘦应成鹤骨，闲想似禅心。",
            "上国杨花乱，沧洲荻笋深。不堪思翠𪩘，西望独沾襟。"
        ],
        "notes": [
            ""
        ],
        "volume": "卷八百三十八",
        "no#": 10
    },
    {
        "title": "寓言",
        "author": "齐己",
        "biography": "",
        "paragraphs": [
            "造化安能保，山川凿欲翻。精华销地底，珠玉聚侯门。",
            "始作骄奢本，终为祸乱根。亡家与亡国，云此更何言。"
        ],
        "notes": [
            ""
        ],
        "volume": "卷八百三十八",
        "no#": 11
    },
    {
        "title": "寄王振拾遗",
        "author": "齐己",
        "biography": "",
        "paragraphs": [
            "折槛意何如，平安信不虚。近来焚谏草，深去觅山居。",
            "□□□□□，□□□□余。分明知在处，难寄乱离书。"
        ],
        "notes": [
            ""
        ],
        "volume": "卷八百三十八",
        "no#": 12
    },
    {
        "title": "经贾岛旧居",
        "author": "齐己",
        "biography": "",
        "paragraphs": [
            "先生居处所，野烧几为灰。若有吟魂在，应随夜魄回。",
            "地宁销志气，天忍罪清才。古木霜风晚，江禽共宿来。"
        ],
        "notes": [
            ""
        ],
        "volume": "卷八百三十八",
        "no#": 13
    },
    {
        "title": "送人游塞",
        "author": "齐己",
        "biography": "",
        "paragraphs": [
            "槐柳野桥边，行尘暗马前。秋风来汉地，客路入胡天。",
            "雁聚河流浊，羊群碛草膻。那堪陇头宿，乡梦逐潺湲。"
        ],
        "notes": [
            ""
        ],
        "volume": "卷八百三十八",
        "no#": 14
    },
    {
        "title": "桃花",
        "author": "齐己",
        "biography": "",
        "paragraphs": [
            "千株含露态，何处照人红。风暖仙源里，春和水国中。",
            "流莺应见落，舞蝶未知空。拟欲求图画，枝枝带竹丛。"
        ],
        "notes": [
            ""
        ],
        "volume": "卷八百三十八",
        "no#": 15
    },
    {
        "title": "闻雁",
        "author": "齐己",
        "biography": "",
        "paragraphs": [
            "何处人惊起，飞来过草堂。丹心劳避弋，万里念随阳。",
            "影断风天月，声孤荻岸霜。明年趁春去，江上别鸳鸯。"
        ],
        "notes": [
            ""
        ],
        "volume": "卷八百三十八",
        "no#": 16
    },
    {
        "title": "送人游南",
        "author": "齐己",
        "biography": "",
        "paragraphs": [
            "南国多山水，君游兴可知。船中江上景，晚泊早行时。",
            "子美遗魂地，藏真旧墨池。经过几销日，荒草里寻碑。"
        ],
        "notes": [
            ""
        ],
        "volume": "卷八百三十八",
        "no#": 17
    },
    {
        "title": "送益公归旧居",
        "author": "齐己",
        "biography": "",
        "paragraphs": [
            "旧隐终牵梦，春残结束归。溪山无伴过，风雨有花飞。",
            "片石留题字，孤潭照浣衣。邻僧喜相接，扫径与开扉。"
        ],
        "notes": [
            ""
        ],
        "volume": "卷八百三十八",
        "no#": 18
    },
    {
        "title": "不睡",
        "author": "齐己",
        "biography": "",
        "paragraphs": [
            "永夜不欲睡，虚堂闭复开。却离灯影去，待得月光来。",
            "落叶逢巢住，飞萤值我回。天明拂经案，一炷白檀灰。"
        ],
        "notes": [
            ""
        ],
        "volume": "卷八百三十八",
        "no#": 19
    },
    {
        "title": "新秋雨后",
        "author": "齐己",
        "biography": "",
        "paragraphs": [
            "夜雨洗河汉，诗怀觉有灵。篱声新蟋蟀，草影老蜻蜓。",
            "静引闲机发，凉吹远思醒。逍遥向谁说，时注漆园经。"
        ],
        "notes": [
            ""
        ],
        "volume": "卷八百三十八",
        "no#": 20
    },
    {
        "title": "送刘蜕秀才赴举",
        "author": "齐己",
        "biography": "",
        "paragraphs": [
            "百发百中□，□□□□年。丹枝如计分，一箭的无偏。",
            "文物兵销国，关河雪霁天。都人看春榜，韩字在谁前。"
        ],
        "notes": [
            ""
        ],
        "volume": "卷八百三十八",
        "no#": 21
    },
    {
        "title": "留题仰山大师塔院",
        "author": "齐己",
        "biography": "",
        "paragraphs": [
            "岚光叠杳冥，晓翠湿窗明。欲起游方去，重来绕塔行。",
            "乱云开鸟道，群木发秋声。曾约诸徒弟，香灯尽此生。"
        ],
        "notes": [
            ""
        ],
        "volume": "卷八百三十八",
        "no#": 22
    },
    {
        "title": "乱中闻郑谷、吴延保下世",
        "author": "齐己",
        "biography": "",
        "paragraphs": [
            "小谏才埋玉，星郎亦逝川。国由多聚盗，天似不容贤。",
            "兵火焚诗草，江流涨墓田。长安已涂炭，追想更凄然。"
        ],
        "notes": [
            ""
        ],
        "volume": "卷八百三十八",
        "no#": 23
    },
    {
        "title": "送东林寺睦公往吴国",
        "author": "齐己",
        "biography": "",
        "paragraphs": [
            "八月江行好，风帆日夜飘。烟霞经北固，禾黍过南朝。",
            "社客无宗炳，诗家有鲍昭。莫因贤相请，不返旧山椒。"
        ],
        "notes": [
            ""
        ],
        "volume": "卷八百三十八",
        "no#": 24
    },
    {
        "title": "除夜",
        "author": "齐己",
        "biography": "",
        "paragraphs": [
            "夜久谁同坐，炉寒鼎亦澄。乱松飘雨雪，一室掩香灯。",
            "白发添新岁，清吟减旧朋。明朝待晴旭，池上看春冰。"
        ],
        "notes": [
            ""
        ],
        "volume": "卷八百三十八",
        "no#": 25
    },
    {
        "title": "送秘上人",
        "author": "齐己",
        "biography": "",
        "paragraphs": [
            "谁喜老闲身，春山起送君。欲凭莲社信，转入洞庭云。",
            "道路长无阻，干戈渐不闻。秋来向何处，相忆雁成群。"
        ],
        "notes": [
            ""
        ],
        "volume": "卷八百三十八",
        "no#": 26
    },
    {
        "title": "寓居岳麓，谢进士沈彬再访",
        "author": "齐己",
        "biography": "",
        "paragraphs": [
            "去岁来寻我，留题在藓痕。又因风雪夜，重宿古松门。",
            "玉有疑休泣，诗无主且言。明朝此相送，披褐入桃源。"
        ],
        "notes": [
            ""
        ],
        "volume": "卷八百三十八",
        "no#": 27
    },
    {
        "title": "对雪",
        "author": "齐己",
        "biography": "",
        "paragraphs": [
            "松门堆复积，埋石亦埋莎。为瑞还难得，居贫莫厌多。",
            "听怜终夜落，吟惜一年过。谁在江楼望，漫漫堕绿波。"
        ],
        "notes": [
            ""
        ],
        "volume": "卷八百三十八",
        "no#": 28
    },
    {
        "title": "和岷公送李评事往宜春",
        "author": "齐己",
        "biography": "",
        "paragraphs": [
            "兵火销邻境，龙沙有去人。江潭牵兴远，风物入题新。",
            "雪湛将残腊，霞明向早春。郡侯开宴处，桃李照歌尘。"
        ],
        "notes": [
            ""
        ],
        "volume": "卷八百三十八",
        "no#": 29
    },
    {
        "title": "送僧",
        "author": "齐己",
        "biography": "",
        "paragraphs": [
            "老忆游方日，天涯锡独摇。凌晨从北固，冲雪向南朝。",
            "鬓发泉边剃，香灯树下烧。双峰诸道友，夏满有书招。"
        ],
        "notes": [
            ""
        ],
        "volume": "卷八百三十八",
        "no#": 30
    },
    {
        "title": "过荆门",
        "author": "齐己",
        "biography": "",
        "paragraphs": [
            "路出荆门远，行行日欲西。草枯蛮冢乱，山断汉江低。",
            "野店丛蒿短，烟村簇树齐。翻思故林去，在处有猿啼。"
        ],
        "notes": [
            ""
        ],
        "volume": "卷八百三十八",
        "no#": 31
    },
    {
        "title": "山中答人",
        "author": "齐己",
        "biography": "",
        "paragraphs": [
            "谩道诗名出，何曾著苦吟。忽来还有意，已过即无心。",
            "夏月山长往，霜天寺独寻。故人怜拙朴，时复寄空林。"
        ],
        "notes": [
            ""
        ],
        "volume": "卷八百三十八",
        "no#": 32
    },
    {
        "title": "赠卢明府闲居",
        "author": "齐己",
        "biography": "",
        "paragraphs": [
            "鬓霜垂七十，江国久辞官。满箧新风雅，何人旧岁寒。",
            "闲居当野水，幽鸟宿渔竿。终欲相寻去，兵戈时转难。"
        ],
        "notes": [
            ""
        ],
        "volume": "卷八百三十八",
        "no#": 33
    },
    {
        "title": "幽庭",
        "author": "齐己",
        "biography": "",
        "paragraphs": [
            "不放生纤草，从教遍绿苔。还防长者至，未著牡丹栽。",
            "蛱蝶空飞过，鹡鸰时下来。南邻折芳子，到此寂寥回。"
        ],
        "notes": [
            ""
        ],
        "volume": "卷八百三十八",
        "no#": 34
    },
    {
        "title": "送休师归长沙宁觐",
        "author": "齐己",
        "biography": "",
        "paragraphs": [
            "吾子此归宁，风烟是旧经。无穷芳草色，何处故山青。",
            "偶泊鸣蝉岛，难眠好月汀。殷勤问安外，湘岸采诗灵。"
        ],
        "notes": [
            ""
        ],
        "volume": "卷八百三十八",
        "no#": 35
    },
    {
        "title": "将游嵩华行次荆渚",
        "author": "齐己",
        "biography": "",
        "paragraphs": [
            "莲峰映敷水，嵩岳压伊河。两处思归久，前贤隐去多。",
            "闲身应绝迹，在世幸无他。会向红霞峤，僧龛对薜萝。"
        ],
        "notes": [
            ""
        ],
        "volume": "卷八百三十八",
        "no#": 36
    },
    {
        "title": "远思",
        "author": "齐己",
        "biography": "",
        "paragraphs": [
            "远思极何处，南楼烟水长。秋风过鸿雁，游子在潇湘。",
            "海面云生白，天涯堕晚光。徘徊古堤上，曾此赠垂杨。"
        ],
        "notes": [
            ""
        ],
        "volume": "卷八百三十八",
        "no#": 37
    },
    {
        "title": "寄勉二三子",
        "author": "齐己",
        "biography": "",
        "paragraphs": [
            "不见二三子，悠然吴楚间。尽应生白发，几个在青山。",
            "□□□□□，□□莫放闲。君闻国风否，千载咏关关。"
        ],
        "notes": [
            ""
        ],
        "volume": "卷八百三十八",
        "no#": 38
    },
    {
        "title": "渚宫江亭寓目",
        "author": "齐己",
        "biography": "",
        "paragraphs": [
            "津亭虽极望，未称本心闲。白有三江水，青无一点山。",
            "新鸿喧夕浦，远棹聚空湾。终遂归匡社，孤帆即此还。"
        ],
        "notes": [
            ""
        ],
        "volume": "卷八百三十八",
        "no#": 39
    },
    {
        "title": "蝴蝶",
        "author": "齐己",
        "biography": "",
        "paragraphs": [
            "何处背繁红，迷芳到槛重。分飞还独出，成队偶相逢。",
            "远害终防雀，争先不避蜂。桃蹊牵往复，兰径引相从。",
            "翠裛丹心冷，香凝粉翅浓。可寻穿树影，难觅宿花踪。",
            "日晚来仍急，春残舞未慵。西风旧池馆，犹得采芙蓉。"
        ],
        "notes": [
            ""
        ],
        "volume": "卷八百三十八",
        "no#": 40
    },
    {
        "title": "送刘秀才往东洛",
        "author": "齐己",
        "biography": "",
        "paragraphs": [
            "羡子去东周，行行非旅游。烟霄有兄弟，事业尽曹刘。",
            "洛水清奔夏，嵩云白入秋。来年遂鹏化，一举上瀛洲。"
        ],
        "notes": [
            ""
        ],
        "volume": "卷八百三十八",
        "no#": 41
    },
    {
        "title": "移竹",
        "author": "齐己",
        "biography": "",
        "paragraphs": [
            "旧溪千万竿，风雨夜珊珊。白首来江国，黄金买岁寒。",
            "乍移伤粉节，终绕著朱栏。会得承春力，新抽锦箨看。"
        ],
        "notes": [
            ""
        ],
        "volume": "卷八百三十八",
        "no#": 42
    },
    {
        "title": "雉",
        "author": "齐己",
        "biography": "",
        "paragraphs": [
            "角角类关关，春晴锦羽干。文呈五色异，瑞入九苞难。",
            "暮宿红兰暖，朝飞绿野寒。山梁从行者，错解仲尼叹。"
        ],
        "notes": [
            ""
        ],
        "volume": "卷八百三十八",
        "no#": 43
    },
    {
        "title": "怀轩辕先生",
        "author": "齐己",
        "biography": "",
        "paragraphs": [
            "不得先生信，空怀汗漫秋。月华离鹤背，日影上鼇头。",
            "欲学孤云去，其如重骨留。槎程在何处，人世屡荒丘。"
        ],
        "notes": [
            ""
        ],
        "volume": "卷八百三十八",
        "no#": 44
    },
    {
        "title": "永夜感怀寄郑谷郎中",
        "author": "齐己",
        "biography": "",
        "paragraphs": [
            "辗转复辗转，所思安可论。夜凉难就枕，月好重开门。",
            "霜杀百草尽，蛩归四壁根。生来苦章句，早遇至公言。"
        ],
        "notes": [
            ""
        ],
        "volume": "卷八百三十八",
        "no#": 45
    },
    {
        "title": "卖松者",
        "author": "齐己",
        "biography": "",
        "paragraphs": [
            "未得凌云价，何惭所买真。自知桃李世，有爱岁寒人。",
            "瑟瑟初离涧，青青未识尘。宁同买花者，贵逐片时春。"
        ],
        "notes": [
            ""
        ],
        "volume": "卷八百三十八",
        "no#": 46
    },
    {
        "title": "丙寅岁寄潘归仁",
        "author": "齐己",
        "biography": "",
        "paragraphs": [
            "九土尽荒墟，干戈杀害余。更须忧去国，未可守贫居。",
            "康泰终来在，编联莫破除。他年遇知己，无耻报襜褕。"
        ],
        "notes": [
            ""
        ],
        "volume": "卷八百三十八",
        "no#": 47
    },
    {
        "title": "尝茶",
        "author": "齐己",
        "biography": "",
        "paragraphs": [
            "石屋晚烟生，松窗铁碾声。因留来客试，共说寄僧名。",
            "味击诗魔乱，香搜睡思轻。春风霅川上，忆傍绿丛行。"
        ],
        "notes": [
            ""
        ],
        "volume": "卷八百三十八",
        "no#": 48
    },
    {
        "title": "杨花",
        "author": "齐己",
        "biography": "",
        "paragraphs": [
            "暖景照悠悠，遮空势渐稠。乍如飞雪远，未似落花休。",
            "万带都门外，千株渭水头。纷纭知近夏，销歇恐成秋。",
            "软著朝簪去，狂随别骑游。旆冲离馆驿，莺扑绕宫楼。",
            "江国晴愁对，池塘晚见浮。虚窗萦笔雅，深院藉苔幽。",
            "静堕王孙酒，繁黏客子裘。咏吟何洁白，根本属风流。",
            "向日还轻举，因风更自由。不堪思汴岸，千里到扬州。"
        ],
        "notes": [
            ""
        ],
        "volume": "卷八百三十八",
        "no#": 49
    },
    {
        "title": "咏影",
        "author": "齐己",
        "biography": "",
        "paragraphs": [
            "万物患有象，不能逃大明。始随残魄灭，又逐晓光生。",
            "曲直宁相隐，洪纤必自呈。还如至公世，洞鉴是非情。"
        ],
        "notes": [
            ""
        ],
        "volume": "卷八百三十八",
        "no#": 50
    },
    {
        "title": "南归舟中二首",
        "author": "齐己",
        "biography": "",
        "paragraphs": [
            "南归乘客棹，道路免崎岖。江上经时节，船中听鹧鸪。",
            "春容含众岫，雨气泛平芜。落日停舟望，王维未有图。",
            "长江春气寒，客况棹声闲。夜泊诸村雨，程回数郡山。",
            "桑根垂断岸，浪沫聚空湾。已去邻园近，随缘是暂还。"
        ],
        "notes": [
            ""
        ],
        "volume": "卷八百三十八",
        "no#": 51
    },
    {
        "title": "送迁客",
        "author": "齐己",
        "biography": "",
        "paragraphs": [
            "天涯即爱州，谪去莫多愁。若似承恩好，何如傍主休。",
            "瘴昏铜柱黑，草赤火山秋。应想尧阴下，当时獬豸头。"
        ],
        "notes": [
            ""
        ],
        "volume": "卷八百三十八",
        "no#": 52
    },
    {
        "title": "题中上人院",
        "author": "齐己",
        "biography": "",
        "paragraphs": [
            "高房占境幽，讲退即冥搜。欠鹤同支遁，多诗似惠休。",
            "瓶澄孤井浪，案白小窗秋。莫道归山字，朝贤日献酬。"
        ],
        "notes": [
            ""
        ],
        "volume": "卷八百三十八",
        "no#": 53
    },
    {
        "title": "逢乡友",
        "author": "齐己",
        "biography": "",
        "paragraphs": [
            "无况来江岛，逢君话滞留。生缘同一国，相识共他州。",
            "竹影斜青藓，茶香在白瓯。犹怜心道合，多事亦冥搜。"
        ],
        "notes": [
            ""
        ],
        "volume": "卷八百三十八",
        "no#": 54
    },
    {
        "title": "自勉",
        "author": "齐己",
        "biography": "",
        "paragraphs": [
            "试算平生事，中年欠五年。知非未落后，读易尚加前。",
            "分受诗魔役，宁容俗态牵。闲吟见秋水，数只钓鱼船。"
        ],
        "notes": [
            ""
        ],
        "volume": "卷八百三十八",
        "no#": 55
    },
    {
        "title": "寄诗友",
        "author": "齐己",
        "biography": "",
        "paragraphs": [
            "天地有万物，尽应输苦心。他人虽欲解，此道奈何深。",
            "返朴遗时态，关门度岁阴。相思去秋夕，共对冷灯吟。"
        ],
        "notes": [
            ""
        ],
        "volume": "卷八百三十八",
        "no#": 56
    },
    {
        "title": "居道林寺书怀",
        "author": "齐己",
        "biography": "",
        "paragraphs": [
            "花落水喧喧，端居信昼昏。谁来看山寺，自要扫松门。",
            "是事皆能讳，唯诗未懒言。传闻好时世，亦欲背啼猿。"
        ],
        "notes": [
            ""
        ],
        "volume": "卷八百三十八",
        "no#": 57
    },
    {
        "title": "经吴平观",
        "author": "齐己",
        "biography": "",
        "paragraphs": [
            "中元斋醮后，残烬满空坛。老鹤心何待，尊师鬓已干。",
            "幡灯古殿夜，霜霰大椿寒。谁见长生路，人间事万端。"
        ],
        "notes": [
            ""
        ],
        "volume": "卷八百三十八",
        "no#": 58
    },
    {
        "title": "剑客",
        "author": "齐己",
        "biography": "",
        "paragraphs": [
            "拔剑绕残樽，歌终便出门。西风满天雪，何处报人恩。",
            "勇死寻常事，轻雠不足论。翻嫌易水上，细碎动离魂。"
        ],
        "notes": [
            ""
        ],
        "volume": "卷八百三十八",
        "no#": 59
    },
    {
        "title": "白发",
        "author": "齐己",
        "biography": "",
        "paragraphs": [
            "莫染亦莫镊，任从伊满头。白虽无耐药，黑也不禁秋。",
            "静枕听蝉卧，闲垂看水流。浮生未达此，多为尔为愁。"
        ],
        "notes": [
            ""
        ],
        "volume": "卷八百三十八",
        "no#": 60
    },
    {
        "title": "秋兴寄胤公",
        "author": "齐己",
        "biography": "",
        "paragraphs": [
            "风声吹竹健，凉气著身轻。谁有闲心去，江边看水行。",
            "村遥红树远，野阔白烟平。试裂芭蕉片，题诗问竺卿。"
        ],
        "notes": [
            ""
        ],
        "volume": "卷八百三十八",
        "no#": 61
    },
    {
        "title": "野步",
        "author": "齐己",
        "biography": "",
        "paragraphs": [
            "城里无闲处，却寻城外行。田园经雨水，乡国忆桑耕。",
            "傍涧蕨薇老，隔村冈陇横。何穷此心兴，时复鹧鸪声。"
        ],
        "notes": [
            ""
        ],
        "volume": "卷八百三十八",
        "no#": 62
    },
    {
        "title": "残春",
        "author": "齐己",
        "biography": "",
        "paragraphs": [
            "三月看无也，芳时此可嗟。园林欲向夕，风雨更吹花。",
            "影乱冲人蝶，声繁绕堑蛙。那堪傍杨柳，飞絮满邻家。"
        ],
        "notes": [
            ""
        ],
        "volume": "卷八百三十八",
        "no#": 63
    },
    {
        "title": "酬尚颜",
        "author": "齐己",
        "biography": "",
        "paragraphs": [
            "取尽风骚妙，名高身倍闲。久离王者阙，欲向祖师山。",
            "幕府秋招去，溪邻日望还。伊余岂酬敌，来往踏苔斑。"
        ],
        "notes": [
            ""
        ],
        "volume": "卷八百三十八",
        "no#": 64
    },
    {
        "title": "苦热",
        "author": "齐己",
        "biography": "",
        "paragraphs": [
            "云势崄于峰，金流断竹风。万方应望雨，片景欲焚空。",
            "毒害芙蓉死，烦蒸瀑布红。恩多是团扇，出入画屏中。"
        ],
        "notes": [
            ""
        ],
        "volume": "卷八百三十八",
        "no#": 65
    },
    {
        "title": "送欧阳秀才赴举",
        "author": "齐己",
        "biography": "",
        "paragraphs": [
            "莫疑空手去，无援取高科。直是文章好，争如德行多。",
            "烟霄心一寸，霜雪路千坡。称意东归后，交亲那喜何。"
        ],
        "notes": [
            ""
        ],
        "volume": "卷八百三十八",
        "no#": 66
    },
    {
        "title": "放鹭鸶",
        "author": "齐己",
        "biography": "",
        "paragraphs": [
            "洁白虽堪爱，腥膻不那何。到头从所欲，还汝旧沧波。"
        ],
        "notes": [
            ""
        ],
        "volume": "卷八百三十八",
        "no#": 67
    },
    {
        "title": "谢王秀才见示诗卷",
        "author": "齐己",
        "biography": "",
        "paragraphs": [
            "谁见少年心，低摧向苦吟。后须离影响，得必洞精深。",
            "道院春苔径，僧楼夏竹林。天如爱才子，何虑未知音。"
        ],
        "notes": [
            ""
        ],
        "volume": "卷八百三十八",
        "no#": 68
    },
    {
        "title": "送徐秀才之吴",
        "author": "齐己",
        "biography": "",
        "paragraphs": [
            "吴都霸道昌，才子去观光。望阙云天近，朝宗水路长。",
            "海门收片雨，建业泊残阳。欲问淮王信，仙都即帝乡。"
        ],
        "notes": [
            ""
        ],
        "volume": "卷八百三十八",
        "no#": 69
    },
    {
        "title": "独院偶作",
        "author": "齐己",
        "biography": "",
        "paragraphs": [
            "风篁清一院，坐卧润肌肤。此境终抛去，邻房肯信无。",
            "身非王者役，门是祖师徒。毕竟伊云鸟，从来我友于。"
        ],
        "notes": [
            ""
        ],
        "volume": "卷八百三十八",
        "no#": 70
    },
    {
        "title": "酬元员外见寄",
        "author": "齐己",
        "biography": "",
        "paragraphs": [
            "僻巷谁相访，风篱翠蔓牵。易中通性命，贫里过流年。",
            "且有吟情挠，都无俗事煎。时闻得新意，多是此忘缘。"
        ],
        "notes": [
            ""
        ],
        "volume": "卷八百三十八",
        "no#": 71
    },
    {
        "title": "寄文秀大师",
        "author": "齐己",
        "biography": "",
        "paragraphs": [
            "皎然灵一时，还有屈于诗。世岂无英主，天何惜大师。",
            "道终归正始，心莫问多岐。览卷堪惊立，贞风喜未衰。"
        ],
        "notes": [
            ""
        ],
        "volume": "卷八百三十八",
        "no#": 72
    },
    {
        "title": "夏雨",
        "author": "齐己",
        "biography": "",
        "paragraphs": [
            "霮zw蔽穹苍，冥蒙自一方。当时消酷毒，随处有清凉。",
            "著物声虽暴，滋农润即长。乍红萦急电，微白露残阳。",
            "应祷尤难得，经旬甚不妨。吟听喧竹树，立见涨池塘。",
            "众类声休出，群峰色尽藏。颓沱来洞壑，汗漫入潇湘。",
            "下叶黎甿望，高袪旱暵光。幽斋飘卧簟，极浦洒归樯。",
            "藓在阶从湿，花衰苑任伤。闲思济时力，歌咏发哀肠。"
        ],
        "notes": [
            ""
        ],
        "volume": "卷八百三十八",
        "no#": 73
    },
    {
        "title": "谢兴公上人寄山水簇子",
        "author": "齐己",
        "biography": "",
        "paragraphs": [
            "半幅古潺颜，看来心意闲。何须寻鸟道，即此出人间。",
            "𪩘暮疑啼狖，松深认掩关。知君远相惠，免我忆归山。"
        ],
        "notes": [
            ""
        ],
        "volume": "卷八百三十八",
        "no#": 74
    },
    {
        "title": "酬微上人",
        "author": "齐己",
        "biography": "",
        "paragraphs": [
            "古律皆深妙，新吟复造微。搜难穷月窟，琢苦尽天机。",
            "晚桧清蝉咽，寒江白鸟飞。他年旧山去，为子远携归。"
        ],
        "notes": [
            ""
        ],
        "volume": "卷八百三十八",
        "no#": 75
    },
    {
        "title": "同光岁送人及第东归",
        "author": "齐己",
        "biography": "",
        "paragraphs": [
            "西笑道何光，新朝旧桂堂。春官如白傅，内试似文皇。",
            "变化龙三十，升腾凤一行。还家几多兴，满袖月中香。"
        ],
        "notes": [
            ""
        ],
        "volume": "卷八百三十八",
        "no#": 76
    },
    {
        "title": "寄江居耿处士",
        "author": "齐己",
        "biography": "",
        "paragraphs": [
            "野癖虽相似，生涯即不同。红霞禅石上，明月钓船中。",
            "醉倒芦花白，吟缘蓼岸红。相思何以寄，吾道本空空。"
        ],
        "notes": [
            ""
        ],
        "volume": "卷八百三十八",
        "no#": 77
    },
    {
        "title": "病起二首",
        "author": "齐己",
        "biography": "",
        "paragraphs": [
            "一卧四十日，起来秋气深。已甘长逝魄，还见旧交心。",
            "撑拄筇犹重，枝梧力未任。终将此形陋，归死故丘林。",
            "秋风已伤骨，更带竹声吹。抱疾关门久，扶羸傍砌时。",
            "无生即不可，有死必相随。除却归真觉，何由拟免之。"
        ],
        "notes": [
            ""
        ],
        "volume": "卷八百三十八",
        "no#": 78
    },
    {
        "title": "送中观进公归巴陵",
        "author": "齐己",
        "biography": "",
        "paragraphs": [
            "一论破双空，持行大国中。不知从此去，何处挫邪宗。",
            "昼雨悬帆黑，残阳泊岛红。应游到灉岸，相忆绕茶丛。"
        ],
        "notes": [
            ""
        ],
        "volume": "卷八百三十八",
        "no#": 79
    }
]