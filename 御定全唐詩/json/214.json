[
    {
        "title": "部落曲",
        "author": "高适",
        "biography": "",
        "paragraphs": [
            "蕃军傍塞游，代马喷风秋。老将垂金甲，阏支著锦裘。",
            "雕戈蒙豹尾，红旆插狼头。日暮天山下，鸣笳汉使愁。"
        ],
        "notes": [
            ""
        ],
        "volume": "卷二百一十四",
        "no#": 1
    },
    {
        "title": "赠杜二拾遗",
        "author": "高适",
        "biography": "",
        "paragraphs": [
            "传道招提客，诗书自讨论。佛香时入院，僧饭屡过门。",
            "听法还应难，寻经剩欲翻。草玄今已毕，此外复何言。"
        ],
        "notes": [
            ""
        ],
        "volume": "卷二百一十四",
        "no#": 2
    },
    {
        "title": "醉后赠张九旭",
        "author": "高适",
        "biography": "",
        "paragraphs": [
            "世上谩相识，此翁殊不然。兴来书自圣，醉后语尤颠。",
            "白发老闲事，青云在目前。床头一壶酒，能更几回眠。"
        ],
        "notes": [
            ""
        ],
        "volume": "卷二百一十四",
        "no#": 3
    },
    {
        "title": "途中寄徐录事",
        "author": "高适",
        "biography": "",
        "paragraphs": [
            "落日风雨至，秋天鸿雁初。离忧不堪比，旅馆复何如。",
            "君又几时去，我知音信疏。空多箧中赠，长见右军书。"
        ],
        "notes": [
            ""
        ],
        "volume": "卷二百一十四",
        "no#": 4
    },
    {
        "title": "酬卫八雪中见寄",
        "author": "高适",
        "biography": "",
        "paragraphs": [
            "季冬忆淇上，落日归山樊。旧宅带流水，平田临古村。",
            "雪中望来信，醉里开衡门。果得希代宝，缄之那可论。"
        ],
        "notes": [
            ""
        ],
        "volume": "卷二百一十四",
        "no#": 5
    },
    {
        "title": "送白少府送兵之陇右",
        "author": "高适",
        "biography": "",
        "paragraphs": [
            "践更登陇首，远别指临洮。为问关山事，何如州县劳。",
            "军容随赤羽，树色引青袍。谁断单于臂，今年太白高。"
        ],
        "notes": [
            ""
        ],
        "volume": "卷二百一十四",
        "no#": 6
    },
    {
        "title": "河西送李十七",
        "author": "高适",
        "biography": "",
        "paragraphs": [
            "边城多远别，此去莫徒然。问礼知才子，登科及少年。",
            "出门看落日，驱马向秋天。高价人争重，行当早著鞭。"
        ],
        "notes": [
            ""
        ],
        "volume": "卷二百一十四",
        "no#": 7
    },
    {
        "title": "送张瑶贬五溪尉",
        "author": "高适",
        "biography": "",
        "paragraphs": [
            "他日维桢干，明时悬镆铘。江山遥去国，妻子独还家。",
            "离别无嫌远，沉浮勿强嗟。南登有词赋，知尔吊长沙。"
        ],
        "notes": [
            ""
        ],
        "volume": "卷二百一十四",
        "no#": 8
    },
    {
        "title": "别韦五",
        "author": "高适",
        "biography": "",
        "paragraphs": [
            "徒然酌杯酒，不觉散人愁。相识仍远别，欲归翻旅游。",
            "夏云满郊甸，明月照河洲。莫恨征途远，东看漳水流。"
        ],
        "notes": [
            ""
        ],
        "volume": "卷二百一十四",
        "no#": 9
    },
    {
        "title": "别刘大校书",
        "author": "高适",
        "biography": "",
        "paragraphs": [
            "昔日京华去，知君才望新。应犹作赋好，莫叹在官贫。",
            "且复伤远别，不然愁此身。清风几万里，江上一归人。"
        ],
        "notes": [
            ""
        ],
        "volume": "卷二百一十四",
        "no#": 10
    },
    {
        "title": "宋中别司功叔，各赋一物得商丘",
        "author": "高适",
        "biography": "",
        "paragraphs": [
            "商丘试一望，隐隐带秋天。地与辰星在，城将大路迁。",
            "干戈悲昔事，墟落对穷年。即此伤离绪，凄凄赋酒筵。"
        ],
        "notes": [
            ""
        ],
        "volume": "卷二百一十四",
        "no#": 11
    },
    {
        "title": "送蔡十二之海上",
        "author": "高适",
        "biography": "",
        "paragraphs": [
            "黯然何所为，相对但悲酸。季弟念离别，贤兄救急难。",
            "河流冰处尽，海路雪中寒。尚有南飞雁，知君不忍看。"
        ],
        "notes": [
            ""
        ],
        "volume": "卷二百一十四",
        "no#": 12
    },
    {
        "title": "别韦兵曹",
        "author": "高适",
        "biography": "",
        "paragraphs": [
            "离别长千里，相逢数十年。此心应不变，他事已徒然。",
            "惆怅春光里，蹉跎柳色前。逢时当自取，看尔欲先鞭。"
        ],
        "notes": [
            ""
        ],
        "volume": "卷二百一十四",
        "no#": 13
    },
    {
        "title": "独孤判官部送兵",
        "author": "高适",
        "biography": "",
        "paragraphs": [
            "饯君嗟远别，为客念周旋。征路今如此，前军犹眇然。",
            "出关逢汉壁，登陇望胡天。亦是封侯地，期君早著鞭。"
        ],
        "notes": [
            ""
        ],
        "volume": "卷二百一十四",
        "no#": 14
    },
    {
        "title": "别从甥万盈",
        "author": "高适",
        "biography": "",
        "paragraphs": [
            "诸生曰万盈，四十乃知名。宅相予偏重，家丘人莫轻。",
            "美才应自料，苦节岂无成。莫以山田薄，今春又不耕。"
        ],
        "notes": [
            ""
        ],
        "volume": "卷二百一十四",
        "no#": 15
    },
    {
        "title": "别崔少府",
        "author": "高适",
        "biography": "",
        "paragraphs": [
            "知君少得意，汶上掩柴扉。寒食仍留火，春风未授衣。",
            "皆言黄绶屈，早向青云飞。借问他乡事，今年归不归。"
        ],
        "notes": [
            ""
        ],
        "volume": "卷二百一十四",
        "no#": 16
    },
    {
        "title": "别冯判官",
        "author": "高适",
        "biography": "",
        "paragraphs": [
            "碣石辽西地，渔阳蓟北天。关山唯一道，雨雪尽三边。",
            "才子方为客，将军正渴贤。遥知幕府下，书记日翩翩。"
        ],
        "notes": [
            ""
        ],
        "volume": "卷二百一十四",
        "no#": 17
    },
    {
        "title": "淇上送韦司仓往滑台",
        "author": "高适",
        "biography": "",
        "paragraphs": [
            "饮酒莫辞醉，醉多适不愁。孰知非远别，终念对穷秋。",
            "滑台门外见，淇水眼前流。君去应回首，风波满渡头。"
        ],
        "notes": [
            ""
        ],
        "volume": "卷二百一十四",
        "no#": 18
    },
    {
        "title": "送崔功曹赴越",
        "author": "高适",
        "biography": "",
        "paragraphs": [
            "传有东南别，题诗报客居。江山知不厌，州县复何如。",
            "莫恨吴歈曲，尝看越绝书。今朝欲乘兴，随尔食鲈鱼。"
        ],
        "notes": [
            ""
        ],
        "volume": "卷二百一十四",
        "no#": 19
    },
    {
        "title": "送蹇秀才赴临洮",
        "author": "高适",
        "biography": "",
        "paragraphs": [
            "怅望日千里，如何今二毛。犹思阳谷去，莫厌陇山高。",
            "倚马见雄笔，随身唯宝刀。料君终自致，勋业在临洮。"
        ],
        "notes": [
            ""
        ],
        "volume": "卷二百一十四",
        "no#": 20
    },
    {
        "title": "广陵别郑处士",
        "author": "高适",
        "biography": "",
        "paragraphs": [
            "落日知分手，春风莫断肠。兴来无不惬，才在亦何伤。",
            "溪水堪垂钓，江田耐插秧。人生只为此，亦足傲羲皇。"
        ],
        "notes": [
            ""
        ],
        "volume": "卷二百一十四",
        "no#": 21
    },
    {
        "title": "别孙欣",
        "author": "高适",
        "biography": "",
        "paragraphs": [
            "离人去复留，白马黑貂裘。屈指论前事，停鞭惜旧游。",
            "帝乡那可忘，旅馆日堪愁。谁念无知己，年年睢水流。"
        ],
        "notes": [
            ""
        ],
        "volume": "卷二百一十四",
        "no#": 22
    },
    {
        "title": "送刘评事充朔方判官，赋得征马嘶",
        "author": "高适",
        "biography": "",
        "paragraphs": [
            "征马向边州，萧萧嘶不休。思深应带别，声断为兼秋。",
            "歧路风将远，关山月共愁。赠君从此去，何日大刀头。"
        ],
        "notes": [
            ""
        ],
        "volume": "卷二百一十四",
        "no#": 23
    },
    {
        "title": "送魏八",
        "author": "高适",
        "biography": "",
        "paragraphs": [
            "更沽淇上酒，还泛驿前舟。为惜故人去，复怜嘶马愁。",
            "云山行处合，风雨兴中秋。此路无知己，明珠莫暗投。"
        ],
        "notes": [
            ""
        ],
        "volume": "卷二百一十四",
        "no#": 24
    },
    {
        "title": "赠别褚山人",
        "author": "高适",
        "biography": "",
        "paragraphs": [
            "携手赠将行，山人道姓名。光阴蓟子训，才术褚先生。",
            "墙上梨花白，尊中桂酒清。洛阳无二价，犹是慕风声。"
        ],
        "notes": [
            ""
        ],
        "volume": "卷二百一十四",
        "no#": 25
    },
    {
        "title": "别王八",
        "author": "高适",
        "biography": "",
        "paragraphs": [
            "征马嘶长路，离人挹佩刀。客来东道远，归去北风高。",
            "时候何萧索，乡心正郁陶。传君遇知己，行日有绨袍。"
        ],
        "notes": [
            ""
        ],
        "volume": "卷二百一十四",
        "no#": 26
    },
    {
        "title": "送董判官",
        "author": "高适",
        "biography": "",
        "paragraphs": [
            "逢君说行迈，倚剑别交亲。幕府为才子，将军作主人。",
            "近关多雨雪，出塞有风尘。长策须当用，男儿莫顾身。"
        ],
        "notes": [
            ""
        ],
        "volume": "卷二百一十四",
        "no#": 27
    },
    {
        "title": "送郑侍御谪闽中",
        "author": "高适",
        "biography": "",
        "paragraphs": [
            "谪去君无恨，闽中我旧过。大都秋雁少，只是夜猿多。",
            "东路云山合，南天瘴疠和。自当逢雨露，行矣慎风波。"
        ],
        "notes": [
            ""
        ],
        "volume": "卷二百一十四",
        "no#": 28
    },
    {
        "title": "送李侍御赴安西",
        "author": "高适",
        "biography": "",
        "paragraphs": [
            "行子对飞蓬，金鞭指铁骢。功名万里外，心事一杯中。",
            "虏障燕支北，秦城太白东。离魂莫惆怅，看取宝刀雄。"
        ],
        "notes": [
            ""
        ],
        "volume": "卷二百一十四",
        "no#": 29
    },
    {
        "title": "送裴别将之安西",
        "author": "高适",
        "biography": "",
        "paragraphs": [
            "绝域眇难跻，悠然信马蹄。风尘经跋涉，摇落怨暌携。",
            "地出流沙外，天长甲子西。少年无不可，行矣莫凄凄。"
        ],
        "notes": [
            ""
        ],
        "volume": "卷二百一十四",
        "no#": 30
    },
    {
        "title": "宴郭校书，因之有别",
        "author": "高适",
        "biography": "",
        "paragraphs": [
            "彩服趋庭训，分交载酒过。芸香名早著，蓬转事仍多。",
            "苦战知机息，穷愁奈别何。云霄莫相待，年鬓已蹉跎。"
        ],
        "notes": [
            ""
        ],
        "volume": "卷二百一十四",
        "no#": 31
    },
    {
        "title": "同李太守北池泛舟，宴高平郑太守",
        "author": "高适",
        "biography": "",
        "paragraphs": [
            "每揖龚黄事，还陪李郭舟。云从四岳起，水向百城流。",
            "幽意随登陟，嘉言即献酬。乃知缝掖贵，今日对诸侯。"
        ],
        "notes": [
            ""
        ],
        "volume": "卷二百一十四",
        "no#": 32
    },
    {
        "title": "同崔员外、綦毋拾遗九日宴京兆府李士曹",
        "author": "高适",
        "biography": "",
        "paragraphs": [
            "今日好相见，群贤仍废曹。晚晴催翰墨，秋兴引风骚。",
            "绛叶拥虚砌，黄花随浊醪。闭门无不可，何事更登高。"
        ],
        "notes": [
            ""
        ],
        "volume": "卷二百一十四",
        "no#": 33
    },
    {
        "title": "同群公十月朝宴李太守宅",
        "author": "高适",
        "biography": "",
        "paragraphs": [
            "良牧征高赏，褰帷问考盘。岁时当正月，甲子入初寒。",
            "已听甘棠颂，欣陪旨酒欢。仍怜门下客，不作布衣看。"
        ],
        "notes": [
            ""
        ],
        "volume": "卷二百一十四",
        "no#": 34
    },
    {
        "title": "武威同诸公过杨七山人，得藤字",
        "author": "高适",
        "biography": "",
        "paragraphs": [
            "幕府日多暇，田家岁复登。相知恨不早，乘兴乃无恒。",
            "穷巷在乔木，深斋垂古藤。边城唯有醉，此外更何能。"
        ],
        "notes": [
            ""
        ],
        "volume": "卷二百一十四",
        "no#": 35
    },
    {
        "title": "同群公登濮阳圣佛寺阁",
        "author": "高适",
        "biography": "",
        "paragraphs": [
            "落日登临处，悠然意不穷。佛因初地识，人觉四天空。",
            "来雁清霜后，孤帆远树中。裴回伤寓目，萧索对寒风。"
        ],
        "notes": [
            ""
        ],
        "volume": "卷二百一十四",
        "no#": 36
    },
    {
        "title": "同卫八题陆少府书斋",
        "author": "高适",
        "biography": "",
        "paragraphs": [
            "知君薄州县，好静无冬春。散帙至栖鸟，明灯留故人。",
            "深房腊酒熟，高院梅花新。若是周旋地，当令风义亲。"
        ],
        "notes": [
            ""
        ],
        "volume": "卷二百一十四",
        "no#": 37
    },
    {
        "title": "淇上别业",
        "author": "高适",
        "biography": "",
        "paragraphs": [
            "依依西山下，别业桑林边。庭鸭喜多雨，邻鸡知暮天。",
            "野人种秋菜，古老开原田。且向世情远，吾今聊自然。"
        ],
        "notes": [
            ""
        ],
        "volume": "卷二百一十四",
        "no#": 38
    },
    {
        "title": "入昌松东界山行",
        "author": "高适",
        "biography": "",
        "paragraphs": [
            "鸟道几登顿，马蹄无暂闲。崎岖出长阪，合遝犹前山。",
            "石激水流处，天寒松色间。王程应未尽，且莫顾刀环。"
        ],
        "notes": [
            ""
        ],
        "volume": "卷二百一十四",
        "no#": 39
    },
    {
        "title": "使青夷军入居庸三首",
        "author": "高适",
        "biography": "",
        "paragraphs": [
            "匹马行将久，征途去转难。不知边地别，只讶客衣单。",
            "溪冷泉声苦，山空木叶干。莫言关塞极，云雪尚漫漫。",
            "古镇青山口，寒风落日时。岩峦鸟不过，冰雪马堪迟。",
            "出塞应无策，还家赖有期。东山足松桂，归去结茅茨。",
            "登顿驱征骑，栖迟愧宝刀。远行今若此，微禄果徒劳。",
            "绝阪水连下，群峰云共高。自堪成白首，何事一青袍。"
        ],
        "notes": [
            ""
        ],
        "volume": "卷二百一十四",
        "no#": 40
    },
    {
        "title": "自蓟北归",
        "author": "高适",
        "biography": "",
        "paragraphs": [
            "驱马蓟门北，北风边马哀。苍茫远山口，豁达胡天开。",
            "五将已深入，前军止半回。谁怜不得意，长剑独归来。"
        ],
        "notes": [
            ""
        ],
        "volume": "卷二百一十四",
        "no#": 41
    },
    {
        "title": "东平别前卫县李采少府",
        "author": "高适",
        "biography": "",
        "paragraphs": [
            "黄鸟翩翩杨柳垂，春风送客使人悲。怨别自惊千里外，",
            "此地从来可乘兴，留君不住益凄其。"
        ],
        "notes": [
            ""
        ],
        "volume": "卷二百一十四",
        "no#": 42
    },
    {
        "title": "夜别韦司士，得城字",
        "author": "高适",
        "biography": "",
        "paragraphs": [
            "高馆张灯酒复清，夜钟残月雁归声。只言啼鸟堪求侣，",
            "莫怨他乡暂离别，知君到处有逢迎。"
        ],
        "notes": [
            ""
        ],
        "volume": "卷二百一十四",
        "no#": 43
    },
    {
        "title": "送李少府贬峡中，王少府贬长沙",
        "author": "高适",
        "biography": "",
        "paragraphs": [
            "嗟君此别意何如，驻马衔杯问谪居。巫峡啼猿数行泪，",
            "圣代即今多雨露，暂时分手莫踌躇。"
        ],
        "notes": [
            ""
        ],
        "volume": "卷二百一十四",
        "no#": 44
    },
    {
        "title": "同陈留崔司户早春宴蓬池",
        "author": "高适",
        "biography": "",
        "paragraphs": [
            "同官载酒出郊圻，晴日东驰雁北飞。隔岸春云邀翰墨，",
            "州县徒劳那可度，后时连骑莫相违。"
        ],
        "notes": [
            ""
        ],
        "volume": "卷二百一十四",
        "no#": 45
    },
    {
        "title": "金城北楼",
        "author": "高适",
        "biography": "",
        "paragraphs": [
            "北楼西望满晴空，积水连山胜画中。湍上急流声若箭，",
            "为问边庭更何事，至今羌笛怨无穷。"
        ],
        "notes": [
            ""
        ],
        "volume": "卷二百一十四",
        "no#": 46
    },
    {
        "title": "同颜六少府旅宦秋中之作",
        "author": "高适",
        "biography": "",
        "paragraphs": [
            "传君昨夜怅然悲，独坐新斋木落时。逸气旧来凌燕雀，",
            "不是鬼神无正直，从来州县有瑕疵。"
        ],
        "notes": [
            ""
        ],
        "volume": "卷二百一十四",
        "no#": 47
    },
    {
        "title": "重阳",
        "author": "高适",
        "biography": "",
        "paragraphs": [
            "节物惊心两鬓华，东篱空绕未开花。百年将半仕三已，",
            "真成独坐空搔首，门柳萧萧噪暮鸦。"
        ],
        "notes": [
            ""
        ],
        "volume": "卷二百一十四",
        "no#": 48
    },
    {
        "title": "古乐府飞龙曲，留上陈左相",
        "author": "高适",
        "biography": "",
        "paragraphs": [
            "德以精灵降，时膺梦寐求。苍生谢安石，天子富平侯。",
            "尊俎资高论，岩廊挹大猷。相门连户牖，卿族嗣弓裘。",
            "豁达云开霁，清明月映秋。能为吉甫颂，善用子房筹。",
            "阶砌思攀陟，门阑尚阻修。高山不易仰，大匠本难投。",
            "迹与松乔合，心缘启沃留。公才山吏部，书癖杜荆州。",
            "幸沐千年圣，何辞一尉休。折腰知宠辱，回首见沉浮。",
            "天地庄生马，江湖范蠡舟。逍遥堪自乐，浩荡信无忧。",
            "去此从黄绶，归欤任白头。风尘与霄汉，瞻望日悠悠。"
        ],
        "notes": [
            ""
        ],
        "volume": "卷二百一十四",
        "no#": 49
    },
    {
        "title": "留上李右相",
        "author": "高适",
        "biography": "",
        "paragraphs": [
            "风俗登淳古，君臣挹大庭。深沉谋九德，密勿契千龄。",
            "独立调元气，清心豁窅冥。本枝连帝系，长策冠生灵。",
            "傅说明殷道，萧何律汉刑。钧衡持国柄，柱石总朝经。",
            "隐轸江山藻，氛氲鼎鼐铭。兴中皆白雪，身外即丹青。",
            "江海呼穷鸟，诗书问聚萤。吹嘘成羽翼，提握动芳馨。",
            "倚伏悲还笑，栖迟醉复醒。恩荣初就列，含育忝宵形。",
            "有窃丘山惠，无时枕席宁。壮心瞻落景，生事感浮萍。",
            "莫以才难用，终期善易听。未为门下客，徒谢少微星。"
        ],
        "notes": [
            ""
        ],
        "volume": "卷二百一十四",
        "no#": 50
    },
    {
        "title": "同李员外贺哥舒大夫破九曲之作",
        "author": "高适",
        "biography": "",
        "paragraphs": [
            "遥传副丞相，昨日破西蕃。作气群山动，扬军大旆翻。",
            "奇兵邀转战，连孥绝归奔。泉喷诸戎血，风驱死虏魂。",
            "头飞攒万戟，面缚聚辕门。鬼哭黄埃暮，天愁白日昏。",
            "石城与岩险，铁骑皆云屯。长策一言决，高踪百代存。",
            "威棱慑沙漠，忠义感乾坤。老将黯无色，儒生安敢论。",
            "解围凭庙算，止杀报君恩。唯有关河渺，苍茫空树墩。"
        ],
        "notes": [
            ""
        ],
        "volume": "卷二百一十四",
        "no#": 51
    },
    {
        "title": "信安王幕府诗",
        "author": "高适",
        "biography": "",
        "paragraphs": [
            "云纪轩皇代，星高太白年。庙堂咨上策，幕府制中权。",
            "磐石藩维固，升坛礼乐先。国章荣印绶，公服贵貂蝉。",
            "乐善旌深德，输忠格上玄。剪桐光宠锡，题剑美贞坚。",
            "圣祚雄图广，师贞武德虔。雷霆七校发，旌旆五营连。",
            "华省征群乂，霜台举二贤。岂伊公望远，曾是茂才迁。",
            "并秉韬钤术，兼该翰墨筵。帝思麟阁像，臣献柏梁篇。",
            "振玉登辽甸，𪭢金历蓟壖。度河飞羽檄，横海泛楼船。",
            "北伐声逾迈，东征务以专。讲戎喧涿野，料敌静居延。",
            "军势持三略，兵戎自九天。朝瞻授钺去，时听偃戈旋。",
            "大漠风沙里，长城雨雪边。云端临碣石，波际隐朝鲜。",
            "夜壁冲高斗，寒空驻彩旃。倚弓玄兔月，饮马白狼川。",
            "庶物随交泰，苍生解倒悬。四郊增气象，万里绝风烟。",
            "关塞鸿勋著，京华甲第全。落梅横吹后，春色凯歌前。",
            "直道常兼济，微才独弃捐。曳裾诚已矣，投笔尚凄然。",
            "作赋同元淑，能诗匪仲宣。云霄不可望，空欲仰神仙。"
        ],
        "notes": [
            ""
        ],
        "volume": "卷二百一十四",
        "no#": 52
    },
    {
        "title": "东平旅游，奉赠薛太守二十四韵",
        "author": "高适",
        "biography": "",
        "paragraphs": [
            "颂美驰千古，钦贤仰大猷。晋公标逸气，汾水注长流。",
            "神与公忠节，天生将相俦。青云本自负，赤县独推尤。",
            "御史风逾劲，郎官草屡修。鹓鸾粉署起，鹰隼柏台秋。",
            "出入交三事，飞鸣揖五侯。军书陈上策，廷议借前筹。",
            "肃肃趋朝列，雍雍引帝求。一麾俄出守，千里再分忧。",
            "不改任棠水，仍传晏子裘。歌谣随举扇，旌旆逐鸣驺。",
            "郡国长河绕，川原大野幽。地连尧泰岳，山向禹青州。",
            "汶上春帆渡，秦亭晚日愁。遗墟当少昊，悬象逼奎娄。",
            "即此逢清鉴，终然喜暗投。叨承解榻礼，更得问缣游。",
            "高兴陪登陟，嘉言忝献酬。观棋知战胜，探象会冥搜。",
            "眺听情何限，冲融惠勿休。只应齐语默，宁肯问沉浮。",
            "然诺长怀季，栖遑辄累丘。平生感知己，方寸岂悠悠。"
        ],
        "notes": [
            ""
        ],
        "volume": "卷二百一十四",
        "no#": 53
    },
    {
        "title": "真定即事，奉赠韦使君二十八韵",
        "author": "高适",
        "biography": "",
        "paragraphs": [
            "飘泊怀书客，迟回此路隅。问津惊弃置，投刺忽踟蹰。",
            "方伯恩弥重，苍生咏已苏。郡称廉叔度，朝议管夷吾。",
            "乃继三台侧，仍将四岳俱。江山澄气象，崖谷倚冰壶。",
            "诏宠金门策，官荣叶县凫。擢才登粉署，飞步蹑云衢。",
            "起草徵调墨，焚香即宴娱。光华扬盛矣，霄汉在兹乎。",
            "隐轸推公望，逶迤协帝俞。轩车辞魏阙，旌节副幽都。",
            "始佩仙郎印，俄兼太守符。尤多蜀郡理，更得颍川谟。",
            "城邑推雄镇，山川列简图。旧燕当绝漠，全赵对平芜。",
            "旷野何弥漫，长亭复郁纡。始泉遗俗近，活水战场无。",
            "月换思乡陌，星回记斗枢。岁容归万象，和气发鸿炉。",
            "沦落而谁遇，栖遑有是夫。不才羞拥肿，干禄谢侏儒。",
            "契阔惭行迈，羁离忆友于。田园同季子，储蓄异陶朱。",
            "方欲呈高义，吹嘘揖大巫。永怀吐肝胆，犹惮阻荣枯。",
            "解榻情何限，忘言道未殊。从来贵缝掖，应是念穷途。"
        ],
        "notes": [
            ""
        ],
        "volume": "卷二百一十四",
        "no#": 54
    },
    {
        "title": "和窦侍御登凉州七级浮图之作",
        "author": "高适",
        "biography": "",
        "paragraphs": [
            "化塔屹中起，孤高宜上跻。铁冠雄赏眺，金界宠招携。",
            "空色在轩户，边声连鼓鼙。天寒万里北，地豁九州西。",
            "清兴揖才彦，峻风和端倪。始知阳春后，具物皆筌蹄。"
        ],
        "notes": [
            ""
        ],
        "volume": "卷二百一十四",
        "no#": 55
    },
    {
        "title": "酬河南节度使贺兰大夫见赠之作",
        "author": "高适",
        "biography": "",
        "paragraphs": [
            "高阁凭栏槛，中军倚旆旌。感时常激切，于己即忘情。",
            "河华屯妖气，伊瀍有战声。愧无戡难策，多谢出师名。",
            "秉钺知恩重，临戎觉命轻。股肱瞻列岳，唇齿赖长城。",
            "隐隐摧锋势，光光弄印荣。鲁连真义士，陆逊岂书生。",
            "直道宁殊智，先鞭忽抗行。楚云随去马，淮月尚连营。",
            "抚剑堪投分，悲歌益不平。从来重然诺，况值欲横行。"
        ],
        "notes": [
            ""
        ],
        "volume": "卷二百一十四",
        "no#": 56
    },
    {
        "title": "奉酬睢阳路太守见赠之作",
        "author": "高适",
        "biography": "",
        "paragraphs": [
            "盛才膺命代，高价动良时。帝简登藩翰，人和发咏思。",
            "神仙去华省，鹓鹭忆丹墀。清净能无事，优游即赋诗。",
            "江山纷想像，云物共萎蕤。逸气刘公干，玄言向子期。",
            "多惭汲引速，翻愧激昂迟。相马知何限，登龙反自疑。",
            "风尘吏道迫，行迈旅心悲。拙疾徒为尔，穷愁欲问谁。",
            "秋庭一片叶，朝镜数茎丝。州县甘无取，丘园悔莫追。",
            "琼瑶生箧笥，光景借茅茨。他日青霄里，犹应访所知。"
        ],
        "notes": [
            ""
        ],
        "volume": "卷二百一十四",
        "no#": 57
    },
    {
        "title": "奉酬睢阳李太守",
        "author": "高适",
        "biography": "",
        "paragraphs": [
            "公族称王佐，朝经允帝求。本枝疆我李，磐石冠诸刘。",
            "礼乐光辉盛，山河气象幽。系高周柱史，名重晋阳秋。",
            "华省膺推择，青云宠宴游。握兰多具美，前席有嘉谋。",
            "赋得黄金赐，言皆白璧酬。著鞭驱驷马，操刃解全牛。",
            "出镇兼方伯，承家复列侯。朝瞻孔北海，时用杜荆州。",
            "广固才登陟，毗陵忽阻修。三台冀入梦，四岳尚分忧。",
            "郡邑连京口，山川望石头。海门当建节，江路引鸣驺。",
            "俗见中兴理，人逢至道休。先移白额横，更息赭衣偷。",
            "梁国歌来晚，徐方怨不留。岂伊齐政术，将以变浇浮。",
            "讼简知能吏，刑宽察要囚。坐堂风偃草，行县雨随辀。",
            "地是蒙庄宅，城遗阏伯丘。孝王余井径，微子故田畴。",
            "冬至招摇转，天寒䗖蝀收。猿岩飞雨雪，兔苑落梧楸。",
            "列戟霜侵户，褰帏月在钩。好贤常解榻，乘兴每登楼。",
            "逸足横千里，高谈注九流。诗题青玉案，衣赠黑貂裘。",
            "穷巷轩车静，闲斋耳目愁。未能方管乐，翻欲慕巢由。",
            "讲德良难敌，观风岂易俦。寸心仍有适，江海一扁舟。"
        ],
        "notes": [
            ""
        ],
        "volume": "卷二百一十四",
        "no#": 58
    },
    {
        "title": "送柴司户充刘卿判官之岭外",
        "author": "高适",
        "biography": "",
        "paragraphs": [
            "岭外资雄镇，朝端宠节旄。月卿临幕府，星使出词曹。",
            "海对羊城阔，山连象郡高。风霜驱瘴疠，忠信涉波涛。",
            "别恨随流水，交情脱宝刀。有才无不适，行矣莫徒劳。"
        ],
        "notes": [
            ""
        ],
        "volume": "卷二百一十四",
        "no#": 59
    },
    {
        "title": "送蔡少府赴登州推事",
        "author": "高适",
        "biography": "",
        "paragraphs": [
            "胶东连即墨，莱水入沧溟。国小常多事，人讹屡抵刑。",
            "公才征郡邑，诏使出郊坰。标格谁当犯，风谣信可听。",
            "峥嵘大岘口，逦迤汶阳亭。地迥云偏白，天秋山更青。",
            "祖筵方卜昼，王事急侵星。劝尔将为德，斯言盖有听。"
        ],
        "notes": [
            ""
        ],
        "volume": "卷二百一十四",
        "no#": 60
    },
    {
        "title": "秦中送李九赴越",
        "author": "高适",
        "biography": "",
        "paragraphs": [
            "携手望千里，于今将十年。如何每离别，心事复迍邅。",
            "适越虽有以，出关终耿然。愁霖不可向，长路或难前。",
            "吴会独行客，山阴秋夜船。谢家征故事，禹穴访遗编。",
            "镜水君所忆，莼羹余旧便。归来莫忘此，兼示济江篇。"
        ],
        "notes": [
            ""
        ],
        "volume": "卷二百一十四",
        "no#": 61
    },
    {
        "title": "饯宋八充彭中丞判官之岭南",
        "author": "高适",
        "biography": "",
        "paragraphs": [
            "睹君济时略，使我气填膺。长策竟不用，高才徒见称。",
            "一朝知己达，累日诏书征。羽翮忽然就，风飙谁敢凌。",
            "举鞭趋岭峤，屈指冒炎蒸。北雁送驰驿，南人思饮冰。",
            "彼邦本倔强，习俗多骄矜。翠羽干平法，黄金挠直绳。",
            "若将除害马，慎勿信苍蝇。魑魅宁无患，忠贞适有凭。",
            "猿啼山不断，鸢跕路难登。海岸出交趾，江城连始兴。",
            "绣衣当节制，幕府盛威棱。勿惮九嶷险，须令百越澄。",
            "立谈多感激，行李即严凝。离别胡为者，云霄迟尔升。"
        ],
        "notes": [
            ""
        ],
        "volume": "卷二百一十四",
        "no#": 62
    },
    {
        "title": "陪窦侍御泛灵云池",
        "author": "高适",
        "biography": "",
        "paragraphs": [
            "白露时先降，清川思不穷。江湖仍塞上，舟楫在军中。",
            "舞换临津树，歌饶向迥风。夕阳连积水，边色满秋空。",
            "乘兴宜投辖，邀欢莫避骢。谁怜持弱羽，犹欲伴鹓鸿。"
        ],
        "notes": [
            ""
        ],
        "volume": "卷二百一十四",
        "no#": 63
    },
    {
        "title": "陪窦侍御灵云南亭宴，诗得雷字",
        "author": "高适",
        "biography": "",
        "paragraphs": [
            "人幽宜眺听，目极喜亭台。风景知愁在，关山忆梦回。",
            "只言殊语默，何意忝游陪。连唱波澜动，冥搜物象开。",
            "新秋归远树，残雨拥轻雷。簷外长天尽，尊前独鸟来。",
            "常吟塞下曲，多谢幕中才。河汉徒相望，嘉期安在哉。"
        ],
        "notes": [
            ""
        ],
        "volume": "卷二百一十四",
        "no#": 64
    },
    {
        "title": "同熊少府题卢主簿茅斋",
        "author": "高适",
        "biography": "",
        "paragraphs": [
            "虚院野情在，茅斋秋兴存。孝廉趋下位，才子出高门。",
            "乃继幽人静，能令学者尊。江山归谢客，神鬼下刘根。",
            "阶树时攀折，窗书任讨论。自堪成独往，何必武陵源。"
        ],
        "notes": [
            ""
        ],
        "volume": "卷二百一十四",
        "no#": 65
    },
    {
        "title": "同朱五题卢使君义井",
        "author": "高适",
        "biography": "",
        "paragraphs": [
            "高义唯良牧，深仁自下车。宁知凿井处，还是饮冰余。",
            "地即泉源久，人当汲引初。体清能鉴物，色洞每含虚。",
            "上善滋来往，中和浃里闾。济时应未竭，怀惠复何如。"
        ],
        "notes": [
            ""
        ],
        "volume": "卷二百一十四",
        "no#": 66
    },
    {
        "title": "同郭十题杨主簿新厅",
        "author": "高适",
        "biography": "",
        "paragraphs": [
            "华馆曙沉沉，惟良正在今。用材兼柱石，闻物象高深。",
            "更得芝兰地，兼营枳棘林。向风扃戟户，当署近棠阴。",
            "勿改安卑节，聊闲理剧心。多君有知己，一和郢中吟。"
        ],
        "notes": [
            ""
        ],
        "volume": "卷二百一十四",
        "no#": 67
    },
    {
        "title": "秋日作",
        "author": "高适",
        "biography": "",
        "paragraphs": [
            "端居值秋节，此日更愁辛。寂寞无一事，蒿莱通四邻。",
            "闭门生白发，回首忆青春。岁月不相待，交游随众人。",
            "云霄何处托，愚直有谁亲。举酒聊自劝，穷通信尔身。"
        ],
        "notes": [
            ""
        ],
        "volume": "卷二百一十四",
        "no#": 68
    },
    {
        "title": "辟阳城",
        "author": "高适",
        "biography": "",
        "paragraphs": [
            "荒城在高岸，凌眺俯清淇。传道汉天子，而封审食其。",
            "奸淫且不戮，茅土孰云宜。何得英雄主，返令儿女欺。",
            "母仪良已失，臣节岂如斯。太息一朝事，乃令人所嗤。"
        ],
        "notes": [
            ""
        ],
        "volume": "卷二百一十四",
        "no#": 69
    },
    {
        "title": "赴彭州山行之作",
        "author": "高适",
        "biography": "",
        "paragraphs": [
            "峭壁连崆峒，攒峰叠翠微。鸟声堪驻马，林色可忘机。",
            "怪石时侵径，轻萝乍拂衣。路长愁作客，年老更思归。",
            "且悦岩峦胜，宁嗟意绪违。山行应未尽，谁与玩芳菲。"
        ],
        "notes": [
            ""
        ],
        "volume": "卷二百一十四",
        "no#": 70
    },
    {
        "title": "咏史",
        "author": "高适",
        "biography": "",
        "paragraphs": [
            "尚有绨袍赠，应怜范叔寒。不知天下士，犹作布衣看。"
        ],
        "notes": [
            ""
        ],
        "volume": "卷二百一十四",
        "no#": 71
    },
    {
        "title": "送兵到蓟北",
        "author": "高适",
        "biography": "",
        "paragraphs": [
            "积雪与天迥，屯军连塞愁。谁知此行迈，不为觅封侯。"
        ],
        "notes": [
            ""
        ],
        "volume": "卷二百一十四",
        "no#": 72
    },
    {
        "title": "同群公题张处士菜园",
        "author": "高适",
        "biography": "",
        "paragraphs": [
            "耕地桑柘间，地肥菜常熟。为问葵藿资，何如庙堂肉。"
        ],
        "notes": [
            ""
        ],
        "volume": "卷二百一十四",
        "no#": 73
    },
    {
        "title": "逢谢偃",
        "author": "高适",
        "biography": "",
        "paragraphs": [
            "红颜怆为别，白发始相逢。唯余昔时泪，无复旧时容。"
        ],
        "notes": [
            ""
        ],
        "volume": "卷二百一十四",
        "no#": 74
    },
    {
        "title": "田家春望",
        "author": "高适",
        "biography": "",
        "paragraphs": [
            "出门何所见，春色满平芜。可叹无知己，高阳一酒徒。"
        ],
        "notes": [
            ""
        ],
        "volume": "卷二百一十四",
        "no#": 75
    },
    {
        "title": "闲居",
        "author": "高适",
        "biography": "",
        "paragraphs": [
            "柳色惊心事，春风厌索居。方知一杯酒，犹胜百家书。"
        ],
        "notes": [
            ""
        ],
        "volume": "卷二百一十四",
        "no#": 76
    },
    {
        "title": "封丘作",
        "author": "高适",
        "biography": "",
        "paragraphs": [
            "州县才难适，云山道欲穷。揣摩惭黠吏，栖隐谢愚公。"
        ],
        "notes": [
            ""
        ],
        "volume": "卷二百一十四",
        "no#": 77
    },
    {
        "title": "九曲词三首",
        "author": "高适",
        "biography": "",
        "paragraphs": [
            "许国从来彻庙堂，连年不为在疆场。",
            "将军天上封侯印，御史台上异姓王。",
            "万骑争歌杨柳春，千场对舞绣骐驎。",
            "到处尽逢欢洽事，相看总是太平人。",
            "铁骑横行铁岭头，西看逻逤取封侯。",
            "青海只今将饮马，黄河不用更防秋。"
        ],
        "notes": [
            ""
        ],
        "volume": "卷二百一十四",
        "no#": 78
    },
    {
        "title": "营州歌",
        "author": "高适",
        "biography": "",
        "paragraphs": [
            "营州少年厌原野，狐裘蒙茸猎城下。",
            "虏酒千钟不醉人，胡儿十岁能骑马。"
        ],
        "notes": [
            ""
        ],
        "volume": "卷二百一十四",
        "no#": 79
    },
    {
        "title": "玉真公主歌",
        "author": "高适",
        "biography": "",
        "paragraphs": [
            "常言龙德本天仙，谁谓仙人每学仙。",
            "更道玄元指李日，多于王母种桃年。",
            "仙宫仙府有真仙，天宝天仙秘莫传。",
            "为问轩皇三百岁，何如大道一千年。"
        ],
        "notes": [
            ""
        ],
        "volume": "卷二百一十四",
        "no#": 80
    },
    {
        "title": "和王七玉门关听吹笛",
        "author": "高适",
        "biography": "",
        "paragraphs": [
            "胡人吹笛戍楼间，楼上萧条海月闲。",
            "借问落梅凡几曲，从风一夜满关山。"
        ],
        "notes": [
            ""
        ],
        "volume": "卷二百一十四",
        "no#": 81
    },
    {
        "title": "别董大二首",
        "author": "高适",
        "biography": "",
        "paragraphs": [
            "十里黄云白日曛，北风吹雁雪纷纷。",
            "莫愁前路无知己，天下谁人不识君。",
            "六翮飘飖私自怜，一离京洛十余年。",
            "丈夫贫践应未足，今日相逢无酒钱。"
        ],
        "notes": [
            ""
        ],
        "volume": "卷二百一十四",
        "no#": 82
    },
    {
        "title": "送桂阳孝廉",
        "author": "高适",
        "biography": "",
        "paragraphs": [
            "桂阳年少西入秦，数经甲科犹白身。",
            "即今江海一归客，他日云霄万里人。"
        ],
        "notes": [
            ""
        ],
        "volume": "卷二百一十四",
        "no#": 83
    },
    {
        "title": "送李少府，时在客舍作",
        "author": "高适",
        "biography": "",
        "paragraphs": [
            "相逢旅馆意多违，暮雪初晴候雁飞。",
            "主人酒尽君未醉，薄暮途遥归不归。"
        ],
        "notes": [
            ""
        ],
        "volume": "卷二百一十四",
        "no#": 84
    },
    {
        "title": "听张立本女吟",
        "author": "高适",
        "biography": "",
        "paragraphs": [
            "危冠广袖楚宫妆，独步闲庭逐夜凉。",
            "自把玉钗敲砌竹，清歌一曲月如霜。"
        ],
        "notes": [
            ""
        ],
        "volume": "卷二百一十四",
        "no#": 85
    },
    {
        "title": "初至封丘作",
        "author": "高适",
        "biography": "",
        "paragraphs": [
            "可怜薄暮宦游子，独卧虚斋思无已。",
            "去家百里不得归，到官数日秋风起。"
        ],
        "notes": [
            ""
        ],
        "volume": "卷二百一十四",
        "no#": 86
    },
    {
        "title": "除夜作",
        "author": "高适",
        "biography": "",
        "paragraphs": [
            "旅馆寒灯独不眠，客心何事转凄然。",
            "故乡今夜思千里，愁鬓明朝又一年。"
        ],
        "notes": [
            ""
        ],
        "volume": "卷二百一十四",
        "no#": 87
    }
]