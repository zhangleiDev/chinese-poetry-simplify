[
    {
        "title": "荔枝诗",
        "author": "薛能",
        "biography": "",
        "paragraphs": [
            "颗如松子色如樱，未识蹉跎欲半生。",
            "岁杪监州曾见树，时新入座久闻名。"
        ],
        "notes": [
            ""
        ],
        "volume": "卷五百六十一",
        "no#": 1
    },
    {
        "title": "丁巳上元日放三雉",
        "author": "薛能",
        "biography": "",
        "paragraphs": [
            "婴网虽皆困，褰笼喜共归。无心期尔报，相见莫惊飞。"
        ],
        "notes": [
            ""
        ],
        "volume": "卷五百六十一",
        "no#": 2
    },
    {
        "title": "寓题",
        "author": "薛能",
        "biography": "",
        "paragraphs": [
            "王泽犹来雅在新，尚词微事可愁人。",
            "淫哇满眼关雎弱，犹贺清朝有此身。"
        ],
        "notes": [
            ""
        ],
        "volume": "卷五百六十一",
        "no#": 3
    },
    {
        "title": "望蜀亭",
        "author": "薛能",
        "biography": "",
        "paragraphs": [
            "树簇烟迷蜀国深，岭头分界恋登临。",
            "前轩一望无他处，从此西川只在心。"
        ],
        "notes": [
            ""
        ],
        "volume": "卷五百六十一",
        "no#": 4
    },
    {
        "title": "游嘉州后溪",
        "author": "薛能",
        "biography": "",
        "paragraphs": [
            "山屐经过满径踪，隔溪遥见夕阳舂。",
            "当时诸葛成何事，只合终身作卧龙。"
        ],
        "notes": [
            ""
        ],
        "volume": "卷五百六十一",
        "no#": 5
    },
    {
        "title": "自讽",
        "author": "薛能",
        "biography": "",
        "paragraphs": [
            "千题万咏过三旬，忘食贪魔作瘦人。",
            "行处便吟君莫笑，就中诗病不任春。"
        ],
        "notes": [
            ""
        ],
        "volume": "卷五百六十一",
        "no#": 6
    },
    {
        "title": "乞假归题候馆",
        "author": "薛能",
        "biography": "",
        "paragraphs": [
            "仆带雕弓马似飞，老莱衣上著戎衣。",
            "邮亭不暇吟山水，塞外经年皆未归。"
        ],
        "notes": [
            ""
        ],
        "volume": "卷五百六十一",
        "no#": 7
    },
    {
        "title": "监郡犍为将归使府登楼寓题",
        "author": "薛能",
        "biography": "",
        "paragraphs": [
            "几日监临向蜀春，错抛歌酒强忧人。",
            "江楼一望西归去，不负嘉州只负身。"
        ],
        "notes": [
            ""
        ],
        "volume": "卷五百六十一",
        "no#": 8
    },
    {
        "title": "过象耳山二首",
        "author": "薛能",
        "biography": "",
        "paragraphs": [
            "一色青松几万栽，异香熏路带花开。",
            "山门欲别心潜愿，更到蜀中还到来。",
            "到处逢山便欲登，自疑身作住来僧。",
            "徒行至此三千里，不是有缘应不能。"
        ],
        "notes": [
            ""
        ],
        "volume": "卷五百六十一",
        "no#": 9
    },
    {
        "title": "圣灯",
        "author": "薛能",
        "biography": "",
        "paragraphs": [
            "莽莽空中稍稍灯，坐看迷浊变清澄。",
            "须知火尽烟无益，一夜栏边说向僧。"
        ],
        "notes": [
            ""
        ],
        "volume": "卷五百六十一",
        "no#": 10
    },
    {
        "title": "过昌利观有怀",
        "author": "薛能",
        "biography": "",
        "paragraphs": [
            "万仞云峰八石泉，李君仙后更谁仙。",
            "我来驻马人何问，老柏无多不种田。"
        ],
        "notes": [
            ""
        ],
        "volume": "卷五百六十一",
        "no#": 11
    },
    {
        "title": "蜀路",
        "author": "薛能",
        "biography": "",
        "paragraphs": [
            "剑阁缘云拂斗魁，疾风生树过龙媒。",
            "前程憩罢知无益，但是驽蹄亦到来。"
        ],
        "notes": [
            ""
        ],
        "volume": "卷五百六十一",
        "no#": 12
    },
    {
        "title": "山下偶作",
        "author": "薛能",
        "biography": "",
        "paragraphs": [
            "零雨沾山百草香，树梢高顶尽斜阳。",
            "横流巨石皆堪住，何事无僧有石房。"
        ],
        "notes": [
            ""
        ],
        "volume": "卷五百六十一",
        "no#": 13
    },
    {
        "title": "伏牛山",
        "author": "薛能",
        "biography": "",
        "paragraphs": [
            "虎蹲峰状屈名牛，落日连村好望秋。",
            "不为时危耕不得，一黎风雨便归休。"
        ],
        "notes": [
            ""
        ],
        "volume": "卷五百六十一",
        "no#": 14
    },
    {
        "title": "老圃堂",
        "author": "薛能",
        "biography": "",
        "paragraphs": [
            "邵平瓜地接吾庐，谷雨干时偶自锄。",
            "昨日春风欺不在，就床吹落读残书。"
        ],
        "notes": [
            ""
        ],
        "volume": "卷五百六十一",
        "no#": 15
    },
    {
        "title": "春题",
        "author": "薛能",
        "biography": "",
        "paragraphs": [
            "柳莫摇摇花莫开，此心因病亦成灰。",
            "人生只有家园乐，及取春农归去来。"
        ],
        "notes": [
            ""
        ],
        "volume": "卷五百六十一",
        "no#": 16
    },
    {
        "title": "并州寓怀",
        "author": "薛能",
        "biography": "",
        "paragraphs": [
            "人多知遇独难求，人负知音独爱酬。",
            "常恐此心无乐处，枉称年少在并州。"
        ],
        "notes": [
            ""
        ],
        "volume": "卷五百六十一",
        "no#": 17
    },
    {
        "title": "中秋旅舍",
        "author": "薛能",
        "biography": "",
        "paragraphs": [
            "云卷庭虚月逗空，一方秋草尽鸣虫。",
            "是时兄弟正南北，黄叶满阶来去风。"
        ],
        "notes": [
            ""
        ],
        "volume": "卷五百六十一",
        "no#": 18
    },
    {
        "title": "符亭二首",
        "author": "薛能",
        "biography": "",
        "paragraphs": [
            "符亭之地雅离群，万古悬泉一旦新。",
            "若念农桑也如此，县人应得似行人。",
            "山如巫峡烟云好，路似嘉祥水木清。",
            "大抵游人总应爱，就中难说是诗情。"
        ],
        "notes": [
            ""
        ],
        "volume": "卷五百六十一",
        "no#": 19
    },
    {
        "title": "秋夜听任郎中琴",
        "author": "薛能",
        "biography": "",
        "paragraphs": [
            "十指宫商膝上秋，七条丝动雨修修。",
            "空堂半夜孤灯冷，弹著乡心欲白头。"
        ],
        "notes": [
            ""
        ],
        "volume": "卷五百六十一",
        "no#": 20
    },
    {
        "title": "留别关东旧游",
        "author": "薛能",
        "biography": "",
        "paragraphs": [
            "我去君留十载中，未曾相见及花红。",
            "他时住得君应老，长短看花心不同。"
        ],
        "notes": [
            ""
        ],
        "volume": "卷五百六十一",
        "no#": 21
    },
    {
        "title": "赠出塞客",
        "author": "薛能",
        "biography": "",
        "paragraphs": [
            "出郊征骑逐飞埃，此别惟愁春未回。",
            "寒叶夕阳投宿意，芦关门向远河开。"
        ],
        "notes": [
            ""
        ],
        "volume": "卷五百六十一",
        "no#": 22
    },
    {
        "title": "秋溪独坐",
        "author": "薛能",
        "biography": "",
        "paragraphs": [
            "黄叶分飞砧上下，白云零落马东西。",
            "人生万意此端坐，日暮水深流出溪。"
        ],
        "notes": [
            ""
        ],
        "volume": "卷五百六十一",
        "no#": 23
    },
    {
        "title": "蒲中霁后晚望",
        "author": "薛能",
        "biography": "",
        "paragraphs": [
            "河边霁色无人见，身带春风立岸头。",
            "浊水茫茫有何意，日斜还向古蒲州。"
        ],
        "notes": [
            ""
        ],
        "volume": "卷五百六十一",
        "no#": 24
    },
    {
        "title": "宋氏林亭",
        "author": "薛能",
        "biography": "",
        "paragraphs": [
            "地湿莎青雨后天，桃花红近竹林边。",
            "行人本是农桑客，记得春深欲种田。"
        ],
        "notes": [
            ""
        ],
        "volume": "卷五百六十一",
        "no#": 25
    },
    {
        "title": "云花寺寓居赠海岸上人",
        "author": "薛能",
        "biography": "",
        "paragraphs": [
            "暂寄空门未是归，上方林榭独儒衣。",
            "吾师不语应相怪，频惹街尘入寺飞。"
        ],
        "notes": [
            ""
        ],
        "volume": "卷五百六十一",
        "no#": 26
    },
    {
        "title": "关中秋夕",
        "author": "薛能",
        "biography": "",
        "paragraphs": [
            "簟湿秋庭岳在烟，露光明滑竹苍然。",
            "何人意绪还相似，鹤宿松枝月半天。"
        ],
        "notes": [
            ""
        ],
        "volume": "卷五百六十一",
        "no#": 27
    },
    {
        "title": "西县道中有短亭，岩穴飞泉隔江洒至，因成二首",
        "author": "薛能",
        "biography": "",
        "paragraphs": [
            "风凉津湿共微微，隔岸泉冲石窍飞。",
            "争得巨灵从野性，旧乡无此擘将归。",
            "一瀑三峰赤日天，路人才见便翛然。",
            "谁能夜向山根宿，凉月初生的有仙。"
        ],
        "notes": [
            ""
        ],
        "volume": "卷五百六十一",
        "no#": 28
    },
    {
        "title": "省试夜",
        "author": "薛能",
        "biography": "",
        "paragraphs": [
            "白莲千朵照廊明，一片承平雅颂声。",
            "更报第三条烛尽，文昌风景画难成。"
        ],
        "notes": [
            ""
        ],
        "volume": "卷五百六十一",
        "no#": 29
    },
    {
        "title": "过骊山",
        "author": "薛能",
        "biography": "",
        "paragraphs": [
            "丹雘苍苍簇背山，路尘应满旧帘间。",
            "玄宗不是偏行乐，只为当时四海闲。"
        ],
        "notes": [
            ""
        ],
        "volume": "卷五百六十一",
        "no#": 30
    },
    {
        "title": "曲江醉题",
        "author": "薛能",
        "biography": "",
        "paragraphs": [
            "闲身行止属年华，马上怀中尽落花。",
            "狂遍曲江还醉卧，觉来人静日西斜。"
        ],
        "notes": [
            ""
        ],
        "volume": "卷五百六十一",
        "no#": 31
    },
    {
        "title": "参军厅新池",
        "author": "薛能",
        "biography": "",
        "paragraphs": [
            "帘外无尘胜物外，墙根有竹似山根。",
            "流泉不至客来久，坐见新池落旧痕。"
        ],
        "notes": [
            ""
        ],
        "volume": "卷五百六十一",
        "no#": 32
    },
    {
        "title": "太原使院晚出",
        "author": "薛能",
        "biography": "",
        "paragraphs": [
            "青门无路入清朝，滥作将军最下僚。",
            "同舍尽归身独在，晚风开印叶萧萧。"
        ],
        "notes": [
            ""
        ],
        "volume": "卷五百六十一",
        "no#": 33
    },
    {
        "title": "寒食日曲江",
        "author": "薛能",
        "biography": "",
        "paragraphs": [
            "曲水池边青草岸，春风林下落花杯。",
            "都门此日是寒食，人去看多身独来。"
        ],
        "notes": [
            ""
        ],
        "volume": "卷五百六十一",
        "no#": 34
    },
    {
        "title": "盩厔官舍新竹",
        "author": "薛能",
        "biography": "",
        "paragraphs": [
            "心觉清凉体似吹，满风轻撼叶垂垂。",
            "无端种在幽闲地，众鸟嫌寒凤未知。"
        ],
        "notes": [
            ""
        ],
        "volume": "卷五百六十一",
        "no#": 35
    },
    {
        "title": "京中客舍闻筝",
        "author": "薛能",
        "biography": "",
        "paragraphs": [
            "十二三弦共五音，每声如截远人心。",
            "当时向秀闻邻笛，不是离家岁月深。"
        ],
        "notes": [
            ""
        ],
        "volume": "卷五百六十一",
        "no#": 36
    },
    {
        "title": "铜雀台",
        "author": "薛能",
        "biography": "",
        "paragraphs": [
            "魏帝当时铜雀台，黄花深映棘丛开。",
            "人生富贵须回首，此地岂无歌舞来。"
        ],
        "notes": [
            ""
        ],
        "volume": "卷五百六十一",
        "no#": 37
    },
    {
        "title": "寿安水馆",
        "author": "薛能",
        "biography": "",
        "paragraphs": [
            "地接山林兼有石，天悬星月更无云。",
            "惊鸥上树满池水，瀺灂一声中夜闻。"
        ],
        "notes": [
            ""
        ],
        "volume": "卷五百六十一",
        "no#": 38
    },
    {
        "title": "雨后早发永宁",
        "author": "薛能",
        "biography": "",
        "paragraphs": [
            "春霖朝罢客西东，雨足泥声路未通。",
            "独爱千峰最高处，一峰初日白云中。"
        ],
        "notes": [
            ""
        ],
        "volume": "卷五百六十一",
        "no#": 39
    },
    {
        "title": "宿仙游寺望月生峰",
        "author": "薛能",
        "biography": "",
        "paragraphs": [
            "公门身入洞门行，出阱离笼似有情。",
            "僧语夜凉云树黑，月生峰上月初生。"
        ],
        "notes": [
            ""
        ],
        "volume": "卷五百六十一",
        "no#": 40
    },
    {
        "title": "秋题",
        "author": "薛能",
        "biography": "",
        "paragraphs": [
            "独坐东南见晓星，白云微透泬寥清。",
            "磷磷甃石堪僧坐，一叶梧桐落半庭。"
        ],
        "notes": [
            ""
        ],
        "volume": "卷五百六十一",
        "no#": 41
    },
    {
        "title": "和友人寄怀",
        "author": "薛能",
        "biography": "",
        "paragraphs": [
            "从来行乐近来希，蘧瑗知言与我违。",
            "自是衰心不如旧，非关四十九年非。"
        ],
        "notes": [
            ""
        ],
        "volume": "卷五百六十一",
        "no#": 42
    },
    {
        "title": "子夜",
        "author": "薛能",
        "biography": "",
        "paragraphs": [
            "嫖姚家宴敌吴王，子夜歌声满画堂。",
            "此日相逢眉翠尽，女真行李乞斋粮。"
        ],
        "notes": [
            ""
        ],
        "volume": "卷五百六十一",
        "no#": 43
    },
    {
        "title": "雁和韦侍御",
        "author": "薛能",
        "biography": "",
        "paragraphs": [
            "肃肃雍雍义有余，九天莺凤莫相疏。",
            "唯应静向山窗过，激发英雄夜读书。"
        ],
        "notes": [
            ""
        ],
        "volume": "卷五百六十一",
        "no#": 44
    },
    {
        "title": "和府帅相公",
        "author": "薛能",
        "biography": "",
        "paragraphs": [
            "竹映高墙似傍山，邹阳归后令威还。",
            "君看将相才多少，两首诗成七步间。"
        ],
        "notes": [
            ""
        ],
        "volume": "卷五百六十一",
        "no#": 45
    },
    {
        "title": "又和留山鸡",
        "author": "薛能",
        "biography": "",
        "paragraphs": [
            "五色文胜百鸟王，相思兼绝寄芸香。",
            "由来不是池中物，鸡树归时即取将。"
        ],
        "notes": [
            ""
        ],
        "volume": "卷五百六十一",
        "no#": 46
    },
    {
        "title": "舟中酬杨中丞春早见寄",
        "author": "薛能",
        "biography": "",
        "paragraphs": [
            "锦楼春望忆丹楹，更遇高情说早莺。",
            "江上境寒吟不得，湿风梅雨满船轻。"
        ],
        "notes": [
            ""
        ],
        "volume": "卷五百六十一",
        "no#": 47
    },
    {
        "title": "寒食日题",
        "author": "薛能",
        "biography": "",
        "paragraphs": [
            "美人寒食事春风，折尽青青赏尽红。",
            "夜半无灯还有睡，秋千悬在月明中。"
        ],
        "notes": [
            ""
        ],
        "volume": "卷五百六十一",
        "no#": 48
    },
    {
        "title": "杏花",
        "author": "薛能",
        "biography": "",
        "paragraphs": [
            "活色生香第一流，手中移得近青楼。",
            "谁知艳性终相负，乱向春风笑不休。"
        ],
        "notes": [
            ""
        ],
        "volume": "卷五百六十一",
        "no#": 49
    },
    {
        "title": "黄蜀葵",
        "author": "薛能",
        "biography": "",
        "paragraphs": [
            "娇黄新嫩欲题诗，尽日含毫有所思。",
            "记得玉人初病起，道家妆束厌禳时。"
        ],
        "notes": [
            ""
        ],
        "volume": "卷五百六十一",
        "no#": 50
    },
    {
        "title": "春咏",
        "author": "薛能",
        "biography": "",
        "paragraphs": [
            "春来还似去年时，手把花枝唱竹枝。",
            "狂瘦未曾餐有味，不缘中酒却缘诗。"
        ],
        "notes": [
            ""
        ],
        "volume": "卷五百六十一",
        "no#": 51
    },
    {
        "title": "赠欢娘",
        "author": "薛能",
        "biography": "",
        "paragraphs": [
            "一束龙吟细竹枝，青娥擎在手中吹。",
            "当时纵使双成在，不得如伊是小时。"
        ],
        "notes": [
            ""
        ],
        "volume": "卷五百六十一",
        "no#": 52
    },
    {
        "title": "戏瞻相",
        "author": "薛能",
        "biography": "",
        "paragraphs": [
            "失意蹉跎到旧游，见吹杨柳便遮羞。",
            "瞻相赵女休相拽，不及人前诈摆头。"
        ],
        "notes": [
            ""
        ],
        "volume": "卷五百六十一",
        "no#": 53
    },
    {
        "title": "赠解诗歌人",
        "author": "薛能",
        "biography": "",
        "paragraphs": [
            "同有诗情自合亲，不须歌调更含嚬。",
            "朝天御史非韩寿，莫窃香来带累人。"
        ],
        "notes": [
            ""
        ],
        "volume": "卷五百六十一",
        "no#": 54
    },
    {
        "title": "赠韦氏歌人二首",
        "author": "薛能",
        "biography": "",
        "paragraphs": [
            "弦管声凝发唱高，几人心地暗伤刀。",
            "思量更有何堪比，王母新开一树桃。",
            "一曲新声惨画堂，可能心事忆周郎。",
            "朝来为客频开口，绽尽桃花几许香。"
        ],
        "notes": [
            ""
        ],
        "volume": "卷五百六十一",
        "no#": 55
    },
    {
        "title": "加阶",
        "author": "薛能",
        "biography": "",
        "paragraphs": [
            "二年中散似稽康，此日无功换宠光。",
            "唯有一般酬圣主，胜于东晋是文章。"
        ],
        "notes": [
            ""
        ],
        "volume": "卷五百六十一",
        "no#": 56
    },
    {
        "title": "野园",
        "author": "薛能",
        "biography": "",
        "paragraphs": [
            "野园无鼓又无旗，鞍马传杯用柳枝。",
            "娇养翠娥无怕惧，插人头上任风吹。"
        ],
        "notes": [
            ""
        ],
        "volume": "卷五百六十一",
        "no#": 57
    },
    {
        "title": "郊亭",
        "author": "薛能",
        "biography": "",
        "paragraphs": [
            "郊亭宴罢欲回车，满郭传呼调角初。",
            "尚拥笙歌归未得，笑娥扶著醉尚书。"
        ],
        "notes": [
            ""
        ],
        "volume": "卷五百六十一",
        "no#": 58
    },
    {
        "title": "老僧",
        "author": "薛能",
        "biography": "",
        "paragraphs": [
            "清瘦形容八十余，匏悬篱落似村居。",
            "劝师莫羡人间有，幸是元无免破除。"
        ],
        "notes": [
            ""
        ],
        "volume": "卷五百六十一",
        "no#": 59
    },
    {
        "title": "僧窗",
        "author": "薛能",
        "biography": "",
        "paragraphs": [
            "不悟时机滞有余，近来为事更乖疏。",
            "朱轮皂盖蹉跎尽，犹爱明窗好读书。"
        ],
        "notes": [
            ""
        ],
        "volume": "卷五百六十一",
        "no#": 60
    },
    {
        "title": "题平等院",
        "author": "薛能",
        "biography": "",
        "paragraphs": [
            "十里城中一院僧，各持巾钵事南能。",
            "还应笑我功名客，未解嫌官学大乘。"
        ],
        "notes": [
            ""
        ],
        "volume": "卷五百六十一",
        "no#": 61
    },
    {
        "title": "影灯夜二首",
        "author": "薛能",
        "biography": "",
        "paragraphs": [
            "偃王灯塔古徐州，二十年来乐事休。",
            "此日将军心似海，四更身领万人游。",
            "十万军城百万灯，酥油香暖夜如烝。红妆满地烟光好，只恐笙歌引上升。"
        ],
        "notes": [
            ""
        ],
        "volume": "卷五百六十一",
        "no#": 62
    },
    {
        "title": "许州旌节到作",
        "author": "薛能",
        "biography": "",
        "paragraphs": [
            "两地旌旗拥一身，半缘伤旧半荣新。",
            "州人若忆将军面，写取雕堂报国真。"
        ],
        "notes": [
            ""
        ],
        "volume": "卷五百六十一",
        "no#": 63
    },
    {
        "title": "重游通波亭",
        "author": "薛能",
        "biography": "",
        "paragraphs": [
            "十年抛掷故园花，最忆红桃竹外斜。",
            "此日郊亭心乍喜，败榆芳草似还家。"
        ],
        "notes": [
            ""
        ],
        "volume": "卷五百六十一",
        "no#": 64
    },
    {
        "title": "戏舸",
        "author": "薛能",
        "biography": "",
        "paragraphs": [
            "远舸冲开一路萍，岸傍偷上小茅亭。",
            "游人莫觅杯盘分，此地才应聚德星。"
        ],
        "notes": [
            ""
        ],
        "volume": "卷五百六十一",
        "no#": 65
    },
    {
        "title": "偶题",
        "author": "薛能",
        "biography": "",
        "paragraphs": [
            "到处吟兼上马吟，总无愁恨自伤心。",
            "无端梦得钧天乐，尽觉宫商不是音。"
        ],
        "notes": [
            ""
        ],
        "volume": "卷五百六十一",
        "no#": 66
    },
    {
        "title": "折杨柳十首",
        "author": "薛能",
        "biography": "",
        "paragraphs": [
            "华清高树出离宫，南陌柔条带暖风。",
            "谁见轻阴是良夜，瀑泉声畔月明中。",
            "洛桥晴影覆江船，羌笛秋声湿塞烟。",
            "闲想习池公宴罢，水蒲风絮夕阳天。",
            "嫩绿轻悬似缀旒，路人遥见隔宫楼。",
            "谁能更近丹墀种，解播皇风入九州。",
            "暖风晴日断浮埃，废路新条发钓台。",
            "处处轻阴可惆怅，后人攀处古人栽。",
            "潭上江边袅袅垂，日高风静絮相随。",
            "青楼一树无人见，正是女郎眠觉时。",
            "汴水高悬百万条，风清两岸一时摇。",
            "隋家力尽虚栽得，无限春风属圣朝。",
            "和风烟树九重城，夹路春阴十万营。",
            "唯向边头不堪望，一株憔悴少人行。",
            "窗外齐垂旭日初，楼边轻暖好风徐。",
            "游人莫道栽无益，桃李清阴却不如。",
            "众木犹寒独早青，御沟桥畔曲江亭。",
            "陶家旧日应如此，一院春条绿绕厅。",
            "帐偃缨垂细复繁，令人心想石家园。",
            "风条月影皆堪重，何事侯门爱树萱。"
        ],
        "notes": [
            ""
        ],
        "volume": "卷五百六十一",
        "no#": 67
    },
    {
        "title": "柳枝四首",
        "author": "薛能",
        "biography": "",
        "paragraphs": [
            "数首新诗带恨成，柳丝牵我我伤情。",
            "柔娥幸有腰支稳，试踏吹声作唱声。",
            "高出军营远映桥，贼兵曾斫火曾烧。",
            "风流性在终难改，依旧春来万万条。",
            "县依陶令想嫌迂，营畔将军即大粗。",
            "此日与君除万恨，数篇风调更应无。",
            "狂似纤腰嫩胜绵，自多情态竟谁怜。",
            "游人不折还堪恨，抛向桥边与路边。"
        ],
        "notes": [
            ""
        ],
        "volume": "卷五百六十一",
        "no#": 68
    },
    {
        "title": "柳枝词五首",
        "author": "薛能",
        "biography": "",
        "paragraphs": [
            "朝阳晴照绿杨烟，一别通波十七年。",
            "应有旧枝无处觅，万株风里卓旌旃。",
            "晴垂芳态吐牙新，雨摆轻条湿面春。",
            "别有出墙高数尺，不知摇动是何人。",
            "暖梳簪朵事登楼，因挂垂杨立地愁。",
            "牵断绿丝攀不得，半空悬著玉搔头。",
            "西园高树后庭根，处处寻芳有折痕。",
            "终忆旧游桃叶舍，一株斜映竹篱门。",
            "刘白苏台总近时，当初章句是谁推。",
            "纤腰舞尽春杨柳，未有侬家一首诗。"
        ],
        "notes": [
            ""
        ],
        "volume": "卷五百六十一",
        "no#": 69
    },
    {
        "title": "吴姬十首",
        "author": "薛能",
        "biography": "",
        "paragraphs": [
            "夜锁重门昼亦监，眼波娇利瘦岩岩。",
            "偏怜不怕傍人笑，自把春罗等舞衫。",
            "龙麝熏多骨亦香，因经寒食好风光。",
            "何人画得天生态，枕破施朱隔宿妆。",
            "滴滴春霖透荔枝，笔题笺动手中垂。",
            "天阴不得君王召，嚬著青蛾作小诗。",
            "钿合重盛绣结深，昭阳初幸赐同心。",
            "君知一夜恩多少，明日宣教放德音。",
            "退红香汗湿轻纱，高卷蚊厨独卧斜。",
            "娇泪半垂珠不破，恨君瞋折后庭花。",
            "取次衣裳尽带珠，别添龙脑裛罗襦。",
            "年来寄与乡中伴，杀尽春蚕税亦无。",
            "画烛烧兰暖复迷，殿帏深密下银泥。",
            "开门欲作侵晨散，已是明朝日向西。",
            "楼台重叠满天云，殷殷鸣鼍世上闻。",
            "此日杨花初似雪，女儿弦管弄参军。",
            "冠剪黄绡帔紫罗，薄施铅粉画青娥。",
            "因将素手夸纤巧，从此椒房宠更多。",
            "身是三千第一名，内家丛里独分明。",
            "芙蓉殿上中元日，水拍银台弄化生。"
        ],
        "notes": [
            ""
        ],
        "volume": "卷五百六十一",
        "no#": 70
    },
    {
        "title": "题于公花园",
        "author": "薛能",
        "biography": "",
        "paragraphs": [
            "含桃庄主后园深，繁实初成静扫阴。",
            "若使明年花可待，应须恼破事花心。"
        ],
        "notes": [
            ""
        ],
        "volume": "卷五百六十一",
        "no#": 71
    },
    {
        "title": "登城",
        "author": "薛能",
        "biography": "",
        "paragraphs": [
            "偶作闲身上古城，路人遥望不相惊。",
            "无端将吏逡巡至，又作都头一队行。"
        ],
        "notes": [
            ""
        ],
        "volume": "卷五百六十一",
        "no#": 72
    },
    {
        "title": "好客",
        "author": "薛能",
        "biography": "",
        "paragraphs": [
            "好客连宵在醉乡，蜡烟红暖胜春光。",
            "谁人肯信山僧语，寒雨唯煎治气汤。"
        ],
        "notes": [
            ""
        ],
        "volume": "卷五百六十一",
        "no#": 73
    },
    {
        "title": "赠普恭禅师",
        "author": "薛能",
        "biography": "",
        "paragraphs": [
            "一日迢迢每一餐，我心难伏我无难。",
            "南簷十月绳床暖，背卷真经向日看。"
        ],
        "notes": [
            ""
        ],
        "volume": "卷五百六十一",
        "no#": 74
    },
    {
        "title": "赠无表禅师",
        "author": "薛能",
        "biography": "",
        "paragraphs": [
            "笠戴圆阴楚地棕，磬敲清乡蜀山铜。",
            "秋来说偈寅朝殿，爽爽杨枝满手风。"
        ],
        "notes": [
            ""
        ],
        "volume": "卷五百六十一",
        "no#": 75
    },
    {
        "title": "彭门偶题",
        "author": "薛能",
        "biography": "",
        "paragraphs": [
            "淮王西舍固非夫，柳恽偏州未是都。",
            "直到春秋诸列国，拥旄才子也应无。"
        ],
        "notes": [
            ""
        ],
        "volume": "卷五百六十一",
        "no#": 76
    },
    {
        "title": "嘲赵璘",
        "author": "薛能",
        "biography": "",
        "paragraphs": [
            "巡关每傍摴蒲局，望月还登乞巧楼。",
            "第一莫教娇太过，缘人衣带上人头。"
        ],
        "notes": [
            ""
        ],
        "volume": "卷五百六十一",
        "no#": 77
    },
    {
        "title": "句",
        "author": "薛能",
        "biography": "",
        "paragraphs": [
            "百首如一首，卷初如卷终。（《北梦琐言》：能以诗自负，",
            "坐久仆头出，语多僧齿寒。",
            "西塞长云尽，南湖片月斜。",
            "李白终无取，陶潜固不刊。",
            "我身若在开元日，争遣名为李翰林。（寄符郎中，"
        ],
        "notes": [
            ""
        ],
        "volume": "卷五百六十一",
        "no#": 78
    }
]