[
    {
        "title": "有感",
        "author": "司空图",
        "biography": "",
        "paragraphs": [
            "国事皆须救未然，汉家高阁漫凌烟。",
            "功臣尽遣词人赞，不省沧洲画鲁连。"
        ],
        "notes": [
            ""
        ],
        "volume": "卷六百三十三",
        "no#": 1
    },
    {
        "title": "歌",
        "author": "司空图",
        "biography": "",
        "paragraphs": [
            "处处亭台只坏墙，军营人学内人妆。",
            "太平故事因君唱，马上曾听隔教坊。"
        ],
        "notes": [
            ""
        ],
        "volume": "卷六百三十三",
        "no#": 2
    },
    {
        "title": "偈",
        "author": "司空图",
        "biography": "",
        "paragraphs": [
            "人若憎时我亦憎，逃名最要是无能。",
            "后生乞汝残风月，自作深林不语僧。"
        ],
        "notes": [
            ""
        ],
        "volume": "卷六百三十三",
        "no#": 3
    },
    {
        "title": "鹂",
        "author": "司空图",
        "biography": "",
        "paragraphs": [
            "不是流莺独占春，林间彩翠四时新。",
            "应知拟上屏风画，偏坐横枝亦向人。"
        ],
        "notes": [
            ""
        ],
        "volume": "卷六百三十三",
        "no#": 4
    },
    {
        "title": "白菊杂书四首",
        "author": "司空图",
        "biography": "",
        "paragraphs": [
            "黄昏寒立更披襟，露浥清香悦道心。",
            "却笑谁家扃绣户，正熏龙麝暖鸳衾。",
            "四面云屏一带天，是非断得自翛然。",
            "此生只是偿诗债，白菊开时最不眠。",
            "狂才不足自英雄，仆妾驱令学贩舂。",
            "侯印几人封万户，侬家只办买孤峰。",
            "黄鹂啭处谁同听，白菊开时且剩过。",
            "漫道南朝足流品，由来叔宝不宜多。"
        ],
        "notes": [
            ""
        ],
        "volume": "卷六百三十三",
        "no#": 5
    },
    {
        "title": "漫题",
        "author": "司空图",
        "biography": "",
        "paragraphs": [
            "经乱年年厌别离，歌声喜似太平时。",
            "词臣更有中兴颂，磨取莲峰便作碑。"
        ],
        "notes": [
            ""
        ],
        "volume": "卷六百三十三",
        "no#": 6
    },
    {
        "title": "率题",
        "author": "司空图",
        "biography": "",
        "paragraphs": [
            "宦路前衔闲不记，醉乡佳境兴方浓。",
            "一林高竹长遮日，四壁寒山更闰冬。"
        ],
        "notes": [
            ""
        ],
        "volume": "卷六百三十三",
        "no#": 7
    },
    {
        "title": "涧户",
        "author": "司空图",
        "biography": "",
        "paragraphs": [
            "涧户芳烟接水村，乱来归得道仍存。",
            "数竿新竹当轩上，不羡侯家立戟门。"
        ],
        "notes": [
            ""
        ],
        "volume": "卷六百三十三",
        "no#": 8
    },
    {
        "title": "故乡杏花",
        "author": "司空图",
        "biography": "",
        "paragraphs": [
            "寄花寄酒喜新开，左把花枝右把杯。",
            "欲问花枝与杯酒，故人何得不同来。"
        ],
        "notes": [
            ""
        ],
        "volume": "卷六百三十三",
        "no#": 9
    },
    {
        "title": "华上二首",
        "author": "司空图",
        "biography": "",
        "paragraphs": [
            "故国春归未有涯，小栏高槛别人家。",
            "五更惆怅回孤枕，犹自残灯照落花。",
            "关外风昏欲雨天，荠花耕倒枕河壖。",
            "村南寂寞时回望，一只鸳鸯下渡船。"
        ],
        "notes": [
            ""
        ],
        "volume": "卷六百三十三",
        "no#": 10
    },
    {
        "title": "梦中",
        "author": "司空图",
        "biography": "",
        "paragraphs": [
            "几多亲爱在人间，上彻霞梯会却还。",
            "须是蓬瀛长买得，一家同占作家山。"
        ],
        "notes": [
            ""
        ],
        "volume": "卷六百三十三",
        "no#": 11
    },
    {
        "title": "榜下",
        "author": "司空图",
        "biography": "",
        "paragraphs": [
            "三十功名志未伸，初将文字竞通津。",
            "春风漫折一枝桂，烟阁英雄笑杀人。"
        ],
        "notes": [
            ""
        ],
        "volume": "卷六百三十三",
        "no#": 12
    },
    {
        "title": "涔阳渡",
        "author": "司空图",
        "biography": "",
        "paragraphs": [
            "楚田人立带残晖，驿迥村幽客路微。",
            "两岸芦花正萧飒，渚烟深处白牛归。"
        ],
        "notes": [
            ""
        ],
        "volume": "卷六百三十三",
        "no#": 13
    },
    {
        "title": "偶作",
        "author": "司空图",
        "biography": "",
        "paragraphs": [
            "索得身归未保闲，乱来道在辱来顽。",
            "留侯万户虽无分，病骨应消一片山。"
        ],
        "notes": [
            ""
        ],
        "volume": "卷六百三十三",
        "no#": 14
    },
    {
        "title": "寓居有感三首",
        "author": "司空图",
        "biography": "",
        "paragraphs": [
            "亦知世路薄忠贞，不忍残年负圣明。",
            "只待东封沾庆赐，碑阴别刻老臣名。",
            "不放残年却到家，衔杯懒更问生涯。",
            "河堤往往人相送，一曲晴川隔蓼花。",
            "黑须寄在白须生，一度秋风减几茎。",
            "客处不堪频送别，无多情绪更伤情。"
        ],
        "notes": [
            ""
        ],
        "volume": "卷六百三十三",
        "no#": 15
    },
    {
        "title": "淮西",
        "author": "司空图",
        "biography": "",
        "paragraphs": [
            "鼇冠三山安海浪，龙盘九鼎镇皇都。",
            "莫夸十万兵威盛，消个忠良效顺无。"
        ],
        "notes": [
            ""
        ],
        "volume": "卷六百三十三",
        "no#": 16
    },
    {
        "title": "河湟有感",
        "author": "司空图",
        "biography": "",
        "paragraphs": [
            "一自萧关起战尘，河湟隔断异乡春。",
            "汉儿尽作胡儿语，却向城头骂汉人。"
        ],
        "notes": [
            ""
        ],
        "volume": "卷六百三十三",
        "no#": 17
    },
    {
        "title": "自gM乡北归",
        "author": "司空图",
        "biography": "",
        "paragraphs": [
            "巴烟幂幂久萦恨，楚柳绵绵今送归。",
            "回避江边同去雁，莫教惊起错南飞。"
        ],
        "notes": [
            ""
        ],
        "volume": "卷六百三十三",
        "no#": 18
    },
    {
        "title": "青龙师安上人",
        "author": "司空图",
        "biography": "",
        "paragraphs": [
            "灾曜偏临许国人，雨中衰菊病中身。",
            "清香一炷知师意，应为昭陵惜老臣。"
        ],
        "notes": [
            ""
        ],
        "volume": "卷六百三十三",
        "no#": 19
    },
    {
        "title": "山中",
        "author": "司空图",
        "biography": "",
        "paragraphs": [
            "凡鸟爱喧人静处，闲云似妒月明时。",
            "世间万事非吾事，只愧秋来未有诗。"
        ],
        "notes": [
            ""
        ],
        "volume": "卷六百三十三",
        "no#": 20
    },
    {
        "title": "有感二首",
        "author": "司空图",
        "biography": "",
        "paragraphs": [
            "自古经纶足是非，阴谋最忌夺天机。",
            "留侯却粒商翁去，甲第何人意气归。",
            "古来贤俊共悲辛，长是豪家拒要津。",
            "从此当歌唯痛饮，不须经世为闲人。"
        ],
        "notes": [
            ""
        ],
        "volume": "卷六百三十三",
        "no#": 21
    },
    {
        "title": "闲夜二首",
        "author": "司空图",
        "biography": "",
        "paragraphs": [
            "道侣难留为虐棋，邻家闻说厌吟诗。",
            "前峰月照分明见，夜合香中露卧时。",
            "此身闲得易为家，业是吟诗与看花。",
            "若使他生抛笔砚，更应无事老烟霞。"
        ],
        "notes": [
            ""
        ],
        "volume": "卷六百三十三",
        "no#": 22
    },
    {
        "title": "雨中",
        "author": "司空图",
        "biography": "",
        "paragraphs": [
            "维摩居士陶居士，尽说高情未足夸。",
            "簷外莲峰阶下菊，碧莲黄菊是吾家。"
        ],
        "notes": [
            ""
        ],
        "volume": "卷六百三十三",
        "no#": 23
    },
    {
        "title": "送道者二首",
        "author": "司空图",
        "biography": "",
        "paragraphs": [
            "洞天真侣昔曾逢，西岳今居第几峰。",
            "峰顶他时教我认，相招须把碧芙蓉。",
            "殷勤不为学烧金，道侣惟应识此心。",
            "雪里千山访君易，微微鹿迹入深林。"
        ],
        "notes": [
            ""
        ],
        "volume": "卷六百三十三",
        "no#": 24
    },
    {
        "title": "重阳阻雨",
        "author": "司空图",
        "biography": "",
        "paragraphs": [
            "重阳阻雨独衔杯，移得山家菊未开。",
            "犹胜登高闲望断，孤烟残照马嘶回。"
        ],
        "notes": [
            ""
        ],
        "volume": "卷六百三十三",
        "no#": 25
    },
    {
        "title": "省试",
        "author": "司空图",
        "biography": "",
        "paragraphs": [
            "粉闱深锁唱同人，正是终南雪霁春。",
            "闲系长安千匹马，今朝似减六街尘。"
        ],
        "notes": [
            ""
        ],
        "volume": "卷六百三十三",
        "no#": 26
    },
    {
        "title": "有赠",
        "author": "司空图",
        "biography": "",
        "paragraphs": [
            "有诗有酒有高歌，春色年年奈我何。",
            "试问羲和能驻否，不劳频借鲁阳戈。"
        ],
        "notes": [
            ""
        ],
        "volume": "卷六百三十三",
        "no#": 27
    },
    {
        "title": "证因亭",
        "author": "司空图",
        "biography": "",
        "paragraphs": [
            "峰北幽亭愿证因，他生此地却容身。",
            "上方僧在时应到，笑认前衔记写真。"
        ],
        "notes": [
            ""
        ],
        "volume": "卷六百三十三",
        "no#": 28
    },
    {
        "title": "顷年陪恩地赴甘棠之召感动留题",
        "author": "司空图",
        "biography": "",
        "paragraphs": [
            "去时憔悴青衿在，归路凄凉绛帐空。",
            "无限酬恩心未展，又将孤剑别从公。"
        ],
        "notes": [
            ""
        ],
        "volume": "卷六百三十三",
        "no#": 29
    },
    {
        "title": "九月八日",
        "author": "司空图",
        "biography": "",
        "paragraphs": [
            "已是人间寂寞花，解怜寂寞傍贫家。",
            "老来不得登高看，更甚残春惜岁华。"
        ],
        "notes": [
            ""
        ],
        "volume": "卷六百三十三",
        "no#": 30
    },
    {
        "title": "敷溪桥院有感",
        "author": "司空图",
        "biography": "",
        "paragraphs": [
            "昔岁攀游景物同，药炉今在鹤归空。",
            "青山满眼泪堪碧，绛帐无人花自红。"
        ],
        "notes": [
            ""
        ],
        "volume": "卷六百三十三",
        "no#": 31
    },
    {
        "title": "寺阁",
        "author": "司空图",
        "biography": "",
        "paragraphs": [
            "昔岁登临未衰飒，不知何事爱伤情。",
            "今来揽镜翻堪喜，乱后霜须长几茎。"
        ],
        "notes": [
            ""
        ],
        "volume": "卷六百三十三",
        "no#": 32
    },
    {
        "title": "武陵路",
        "author": "司空图",
        "biography": "",
        "paragraphs": [
            "橘岸舟间罾网挂，茶坡日暖鹧鸪啼。",
            "女郎指点行人笑，知向花间路已迷。"
        ],
        "notes": [
            ""
        ],
        "volume": "卷六百三十三",
        "no#": 33
    },
    {
        "title": "南北史感遇十首",
        "author": "司空图",
        "biography": "",
        "paragraphs": [
            "雨淋麟阁名臣画，雪卧龙庭猛将碑。",
            "不用黄金铸侯印，尽输公子买蛾眉。",
            "汉世频封万户侯，云台空峻谢风流。",
            "江南不有名儒相，齿冷中原笑未休。",
            "天风斡海怒长鲸，永固南来百万兵。",
            "若向沧洲犹笑傲，江山虚有石头城。",
            "花迷公子玉楼恩，镜弄佳人红粉春。",
            "不信关山劳远戍，绮罗香外任行尘。",
            "兵围梁殿金瓯破，火发陈宫玉树摧。",
            "奸佞岂能惭误国，空令怀古更徘徊。",
            "行乐最宜连夜景，太平方觉有春风。",
            "千金尽把酬歌舞，犹胜三边赏战功。",
            "桃芳李艳年年发，羌管蛮弦处处多。",
            "海上应无三岛路，人间惟有一声歌。",
            "佳人自折一枝红，把唱新词曲未终。",
            "惟向眼前怜易落，不如抛掷任春风。",
            "景阳楼下花钿镜，玄武湖边锦绣旗。",
            "昔日繁华今日恨，雉媒声晚草芳时。",
            "乱后人间尽不平，秦川花木最伤情。",
            "无穷红艳红尘里，骤马分香散入营。"
        ],
        "notes": [
            ""
        ],
        "volume": "卷六百三十三",
        "no#": 34
    },
    {
        "title": "狂题二首",
        "author": "司空图",
        "biography": "",
        "paragraphs": [
            "草堂旧隐犹招我，烟阁英才不见君。",
            "惆怅故山归未得，酒狂叫断暮天云。",
            "须知世乱身难保，莫喜天晴菊并开。",
            "长短此身长是客，黄花更助白头催。"
        ],
        "notes": [
            ""
        ],
        "volume": "卷六百三十三",
        "no#": 35
    },
    {
        "title": "红茶花",
        "author": "司空图",
        "biography": "",
        "paragraphs": [
            "景物诗人见即夸，岂怜高韵说红茶。",
            "牡丹枉用三春力，开得方知不是花。"
        ],
        "notes": [
            ""
        ],
        "volume": "卷六百三十三",
        "no#": 36
    },
    {
        "title": "秋燕",
        "author": "司空图",
        "biography": "",
        "paragraphs": [
            "从扑香尘拂面飞，怜渠只为解相依。",
            "经冬好近深炉暖，何必千岩万水归。"
        ],
        "notes": [
            ""
        ],
        "volume": "卷六百三十三",
        "no#": 37
    },
    {
        "title": "见后雁有感",
        "author": "司空图",
        "biography": "",
        "paragraphs": [
            "笑尔穷通亦似人，高飞偶滞莫悲辛。",
            "却缘风雪频相阻，只向关中待得春。"
        ],
        "notes": [
            ""
        ],
        "volume": "卷六百三十三",
        "no#": 38
    },
    {
        "title": "移桃栽",
        "author": "司空图",
        "biography": "",
        "paragraphs": [
            "独临官路易伤摧，从遣春风恣意开。",
            "禅客笑移山上看，流莺直到槛前来。"
        ],
        "notes": [
            ""
        ],
        "volume": "卷六百三十三",
        "no#": 39
    },
    {
        "title": "忆中条",
        "author": "司空图",
        "biography": "",
        "paragraphs": [
            "燕辞旅舍人空在，萤出疏篱菊正芳。",
            "堪恨昔年联句地，念经僧扫过重阳。"
        ],
        "notes": [
            ""
        ],
        "volume": "卷六百三十三",
        "no#": 40
    },
    {
        "title": "乐府",
        "author": "司空图",
        "biography": "",
        "paragraphs": [
            "五更窗下簇妆台，已怕堂前阿母催。",
            "满鸭香熏鹦鹉睡，隔帘灯照牡丹开。"
        ],
        "notes": [
            ""
        ],
        "volume": "卷六百三十三",
        "no#": 41
    },
    {
        "title": "放龟二首",
        "author": "司空图",
        "biography": "",
        "paragraphs": [
            "却为多知自不灵，今朝教汝卜长生。",
            "若求深处无深处，只有依人会有情。",
            "世外犹迷不死庭，人间莫恃自无营。",
            "本期沧海堪投迹，却向朱门待放生。"
        ],
        "notes": [
            ""
        ],
        "volume": "卷六百三十三",
        "no#": 42
    },
    {
        "title": "灯花三首",
        "author": "司空图",
        "biography": "",
        "paragraphs": [
            "蜀柳丝丝幂画楼，窗尘满镜不梳头。",
            "几时金雁传归信，剪断香魂一缕愁。",
            "姊姊教人且抱儿，逐他女伴卸头迟。",
            "明朝斗草多应喜，翦得灯花自扫眉。",
            "闰前小雪过经旬，犹自依依向主人。",
            "开尽菊花怜强舞，与教弟子待新春。"
        ],
        "notes": [
            ""
        ],
        "volume": "卷六百三十三",
        "no#": 43
    },
    {
        "title": "偶题三首",
        "author": "司空图",
        "biography": "",
        "paragraphs": [
            "浮世悠悠旋一空，多情偏解挫英雄。",
            "风光只在歌声里，不必楼前万树红。",
            "小池随事有风荷，烧酹倾壶一曲歌。",
            "欲待秋塘擎露看，自怜生意已无多。",
            "辽阳音信近来稀，纵有虚传逼节归。",
            "永日无人新睡觉，小窗晴暖螖虫飞。"
        ],
        "notes": [
            ""
        ],
        "volume": "卷六百三十三",
        "no#": 44
    },
    {
        "title": "华下对菊",
        "author": "司空图",
        "biography": "",
        "paragraphs": [
            "清香裛露对高斋，泛酒偏能浣旅怀。",
            "不似春风逞红艳，镜前空坠玉人钗。"
        ],
        "notes": [
            ""
        ],
        "volume": "卷六百三十三",
        "no#": 45
    },
    {
        "title": "与都统参谋书有感",
        "author": "司空图",
        "biography": "",
        "paragraphs": [
            "惊鸾迸鹭尽归林，弱羽低垂分独沈。",
            "带病深山犹草檄，昭陵应识老臣心。"
        ],
        "notes": [
            ""
        ],
        "volume": "卷六百三十三",
        "no#": 46
    },
    {
        "title": "漫题",
        "author": "司空图",
        "biography": "",
        "paragraphs": [
            "无宦无名拘逸兴，有歌有酒任他乡。",
            "看看万里休征戍，莫向新词寄断肠。"
        ],
        "notes": [
            ""
        ],
        "volume": "卷六百三十三",
        "no#": 47
    },
    {
        "title": "商山二首",
        "author": "司空图",
        "biography": "",
        "paragraphs": [
            "清溪一路照羸身，不似云台画像人。",
            "国史数行犹有志，只将谈笑继英尘。",
            "马上搜奇已数篇，籍中犹愧是顽仙。",
            "关头传说开元事，指点多疑孟浩然。"
        ],
        "notes": [
            ""
        ],
        "volume": "卷六百三十三",
        "no#": 48
    },
    {
        "title": "与伏牛长老偈二首",
        "author": "司空图",
        "biography": "",
        "paragraphs": [
            "不算菩提与阐提，惟应执著便生迷。",
            "无端指个清凉地，冻杀胡僧雪岭西。",
            "长绳不见系空虚，半偈传心亦未疏。",
            "推倒我山无一事，莫将文字缚真如。"
        ],
        "notes": [
            ""
        ],
        "volume": "卷六百三十三",
        "no#": 49
    },
    {
        "title": "客中重九",
        "author": "司空图",
        "biography": "",
        "paragraphs": [
            "楚老相逢泪满衣，片名薄宦已知非。",
            "他乡不似人间路，应共东流更不归。"
        ],
        "notes": [
            ""
        ],
        "volume": "卷六百三十三",
        "no#": 50
    },
    {
        "title": "柳二首",
        "author": "司空图",
        "biography": "",
        "paragraphs": [
            "谁家按舞傍池塘，已见繁枝嫩眼黄。",
            "漫说早梅先得意，不知春力暗分张。",
            "似拟凌寒妒早梅，无端弄色傍高台。",
            "折来未有新枝长，莫遣佳人更折来。"
        ],
        "notes": [
            ""
        ],
        "volume": "卷六百三十三",
        "no#": 51
    },
    {
        "title": "光启丁未别山",
        "author": "司空图",
        "biography": "",
        "paragraphs": [
            "草堂琴画已判烧，犹托邻僧护燕巢。",
            "此去不缘名利去，若逢逋客莫相嘲。"
        ],
        "notes": [
            ""
        ],
        "volume": "卷六百三十三",
        "no#": 52
    },
    {
        "title": "石楠",
        "author": "司空图",
        "biography": "",
        "paragraphs": [
            "客处偷闲未是闲，石楠虽好懒频攀。",
            "如何风叶西归路，吹断寒云见故山。"
        ],
        "notes": [
            ""
        ],
        "volume": "卷六百三十三",
        "no#": 53
    },
    {
        "title": "力疾马上走笔",
        "author": "司空图",
        "biography": "",
        "paragraphs": [
            "酿黍长添不尽杯，只忧花尽客空回。",
            "垂杨且为晴遮日，留遇重阳即放开。"
        ],
        "notes": [
            ""
        ],
        "volume": "卷六百三十三",
        "no#": 54
    },
    {
        "title": "华阴县楼",
        "author": "司空图",
        "biography": "",
        "paragraphs": [
            "丹霄能有几层梯，懒更扬鞭耸翠蜺。偶凭危栏且南望，不劳高掌欲相携。"
        ],
        "notes": [
            ""
        ],
        "volume": "卷六百三十三",
        "no#": 55
    },
    {
        "title": "南至四首",
        "author": "司空图",
        "biography": "",
        "paragraphs": [
            "今冬腊后无残日，故国烧来有几家。",
            "却恨早梅添旅思，强偷春力报年华。",
            "花时不是偏愁我，好事应难总取他。",
            "已被诗魔长役思，眼中莫厌早梅多。",
            "年华乱后偏堪惜，世路抛来已自生。",
            "犹有玉真长命缕，樽前时唱缓羁情。",
            "一任喧阗绕四邻，闲忙皆是自由身。",
            "人来客去还须议，莫遣他人作主人。"
        ],
        "notes": [
            ""
        ],
        "volume": "卷六百三十三",
        "no#": 56
    },
    {
        "title": "莲峰前轩",
        "author": "司空图",
        "biography": "",
        "paragraphs": [
            "人间上寿若能添，只向人间也不嫌。",
            "看著四邻花竞发，高楼从此莫垂帘。"
        ],
        "notes": [
            ""
        ],
        "volume": "卷六百三十三",
        "no#": 57
    },
    {
        "title": "步虚",
        "author": "司空图",
        "biography": "",
        "paragraphs": [
            "阿母亲教学步虚，三元长遣下蓬壶。",
            "云韶韵俗停瑶瑟，鸾鹤飞低拂宝炉。"
        ],
        "notes": [
            ""
        ],
        "volume": "卷六百三十三",
        "no#": 58
    },
    {
        "title": "剑器",
        "author": "司空图",
        "biography": "",
        "paragraphs": [
            "楼下公孙昔擅场，空教女子爱军装。",
            "潼关一败吴儿喜，簇马骊山看御汤。"
        ],
        "notes": [
            ""
        ],
        "volume": "卷六百三十三",
        "no#": 59
    },
    {
        "title": "乙丑人日",
        "author": "司空图",
        "biography": "",
        "paragraphs": [
            "自怪扶持七十身，归来又见故乡春。",
            "今朝人日逢人喜，不料偷生作老人。"
        ],
        "notes": [
            ""
        ],
        "volume": "卷六百三十三",
        "no#": 60
    },
    {
        "title": "携仙箓九首",
        "author": "司空图",
        "biography": "",
        "paragraphs": [
            "岳北秋空渭北川，晴云渐薄薄如烟。",
            "坐来还见微风起，吹散残阳一片蝉。",
            "一半晴空一半云，远笼仙掌日初曛。",
            "洞天有路不知处，绝顶异香难更闻。",
            "决事还须更事酬，清谭妙理一时休。",
            "渔翁亦被机心误，眼暗汀边结钓钩。",
            "迹不趋时分不侯，功名身外最悠悠。",
            "听君总画麒麟阁，还我闲眠舴艋舟。",
            "仙凡路阻两难留，烟树人间一片秋。",
            "若道阴功能济活，且将方寸自焚修。",
            "若有阴功救未然，玉皇品籍亦搜贤。",
            "应知谭笑还高谢，别就沧洲赞上仙。",
            "英名何用苦搜奇，不朽才销一句诗。",
            "却赖风波阻三岛，老臣犹得恋明时。",
            "剪取红云剩写诗，年年高会趁花时。",
            "水精楼阁分明见，只欠霞浆别著旗。",
            "此生得作太平人，只向尘中便出尘。",
            "移取碧桃花万树，年年自乐故乡春。"
        ],
        "notes": [
            ""
        ],
        "volume": "卷六百三十三",
        "no#": 61
    },
    {
        "title": "浪淘沙",
        "author": "司空图",
        "biography": "",
        "paragraphs": [
            "不必长漂玉洞花，曲中偏爱浪淘沙。",
            "黄河却胜天河水，万里萦纡入汉家。"
        ],
        "notes": [
            ""
        ],
        "volume": "卷六百三十三",
        "no#": 62
    },
    {
        "title": "赠日东鉴禅师",
        "author": "司空图",
        "biography": "",
        "paragraphs": [
            "故国无心度海潮，老禅方丈倚中条。",
            "夜深雨绝松堂静，一点飞萤照寂寥。"
        ],
        "notes": [
            ""
        ],
        "volume": "卷六百三十三",
        "no#": 63
    },
    {
        "title": "暮春对柳二首",
        "author": "司空图",
        "biography": "",
        "paragraphs": [
            "萦愁惹恨奈杨花，闭户垂帘亦满家。",
            "恼得闲人作酒病，刚须又扑越溪茶。",
            "洞中犹说看桃花，轻絮狂飞自俗家。",
            "正是阶前开远信，小娥旋拂碾新茶。"
        ],
        "notes": [
            ""
        ],
        "volume": "卷六百三十三",
        "no#": 64
    },
    {
        "title": "戊午三月晦二首",
        "author": "司空图",
        "biography": "",
        "paragraphs": [
            "随风逐浪剧蓬萍，圆首何曾解最灵。",
            "笔砚近来多自弃，不关妖气暗文星。",
            "牛夸棋品无勍敌，谢占诗家作上流。",
            "岂似小敷春水涨，年年鸾鹤待仙舟。"
        ],
        "notes": [
            ""
        ],
        "volume": "卷六百三十三",
        "no#": 65
    },
    {
        "title": "偶书五首",
        "author": "司空图",
        "biography": "",
        "paragraphs": [
            "情知了得未如僧，客处高楼莫强登。",
            "莺也解啼花也发，不关心事最堪憎。",
            "自有池荷作扇摇，不关风动爱芭蕉。",
            "只怜直上抽红蕊，似我丹心向本朝。",
            "曾看轻舟渡远津，无风著岸不经旬。",
            "只缘命蹇须知命，却是人争阻得人。",
            "上谷何曾解有情，有情人自惜君行。",
            "证因池上今生愿，的的他生作化生。",
            "新店南原后夜程，黄河风浪信难平。",
            "渡头杨柳知人意，为惹官船莫放行。"
        ],
        "notes": [
            ""
        ],
        "volume": "卷六百三十三",
        "no#": 66
    },
    {
        "title": "喜山鹊初归三首",
        "author": "司空图",
        "biography": "",
        "paragraphs": [
            "翠衿红觜便知机，久避重罗稳处飞。",
            "只为从来偏护惜，窗前今贺主人归。",
            "山中只是惜珍禽，语不分明识尔心。",
            "若使解言天下事，燕台今筑几千金。",
            "阻他罗网到柴扉，不奈偷仓雀转肥。",
            "赖尔林塘添景趣，剩留山果引教归。"
        ],
        "notes": [
            ""
        ],
        "volume": "卷六百三十三",
        "no#": 67
    },
    {
        "title": "虞乡北原",
        "author": "司空图",
        "biography": "",
        "paragraphs": [
            "泽北村贫烟火狞，稚田冬旱倩牛耕。",
            "老人惆怅逢人诉，开尽黄花麦未金。"
        ],
        "notes": [
            ""
        ],
        "volume": "卷六百三十三",
        "no#": 68
    },
    {
        "title": "洛中三首",
        "author": "司空图",
        "biography": "",
        "paragraphs": [
            "秋风团扇未惊心，笑看妆台落叶侵。",
            "绣凤不教金缕暗，青楼何处有寒砧。",
            "不用频嗟世路难，浮生各自系悲欢。",
            "风霜一夜添羁思，罗绮谁家待早寒。",
            "燕巢空后谁相伴，鸳被缝来不忍熏。",
            "薄命敢辞长滴泪，倡家未必肯留君。"
        ],
        "notes": [
            ""
        ],
        "volume": "卷六百三十三",
        "no#": 69
    },
    {
        "title": "寓笔",
        "author": "司空图",
        "biography": "",
        "paragraphs": [
            "年年镊鬓到花飘，依旧花繁鬓易凋。",
            "撩乱一场人更恨，春风谁道胜轻飙。"
        ],
        "notes": [
            ""
        ],
        "volume": "卷六百三十三",
        "no#": 70
    },
    {
        "title": "戏题试衫",
        "author": "司空图",
        "biography": "",
        "paragraphs": [
            "朝班尽说人宜紫，洞府应无鹤著绯。",
            "从此玉皇须破例，染霞裁赐地仙衣。"
        ],
        "notes": [
            ""
        ],
        "volume": "卷六百三十三",
        "no#": 71
    },
    {
        "title": "汴柳半枯因悲柳中隐",
        "author": "司空图",
        "biography": "",
        "paragraphs": [
            "行人莫叹前朝树，已占河堤几百春。",
            "惆怅题诗柳中隐，柳衰犹在自无身。"
        ],
        "notes": [
            ""
        ],
        "volume": "卷六百三十三",
        "no#": 72
    },
    {
        "title": "上方",
        "author": "司空图",
        "biography": "",
        "paragraphs": [
            "花落更同悲木落，莺声相续即蝉声。",
            "荣枯了得无多事，只是闲人漫系情。"
        ],
        "notes": [
            ""
        ],
        "volume": "卷六百三十三",
        "no#": 73
    },
    {
        "title": "寄王赞学",
        "author": "司空图",
        "biography": "",
        "paragraphs": [
            "黄卷不关兼济业，青山自保老闲身。",
            "一行万里纤尘静，可要张仪更入秦。"
        ],
        "notes": [
            ""
        ],
        "volume": "卷六百三十三",
        "no#": 74
    },
    {
        "title": "新节",
        "author": "司空图",
        "biography": "",
        "paragraphs": [
            "转悲新岁重于山，不似轻鸥肯复还。",
            "朱绂纵教金印换，青云未胜白头闲。"
        ],
        "notes": [
            ""
        ],
        "volume": "卷六百三十三",
        "no#": 75
    },
    {
        "title": "自河西归山二首",
        "author": "司空图",
        "biography": "",
        "paragraphs": [
            "一水悠悠一叶危，往来长恨阻归期。",
            "乡关不是无华表，自为多惊独上迟。",
            "水阔风惊去路危，孤舟欲上更迟迟。",
            "鹤群长扰三珠树，不借人间一只骑。"
        ],
        "notes": [
            ""
        ],
        "volume": "卷六百三十三",
        "no#": 76
    },
    {
        "title": "王官二首",
        "author": "司空图",
        "biography": "",
        "paragraphs": [
            "风荷似醉和花舞，沙鸟无情伴客闲。",
            "总是此中皆有恨，更堪微雨半遮山。",
            "荷塘烟罩小斋虚，景物皆宜入画图。",
            "尽日无人只高卧，一双白鸟隔纱厨。"
        ],
        "notes": [
            ""
        ],
        "volume": "卷六百三十三",
        "no#": 77
    },
    {
        "title": "贺翰林侍郎二首",
        "author": "司空图",
        "biography": "",
        "paragraphs": [
            "太白东归鹤背吟，镜湖空在酒船沈。",
            "今朝忽见银台事，早晚重征入翰林。",
            "玉版征书洞里看，沈羲新拜侍郎官。",
            "文星喜气连台曜，圣主方知四海安。"
        ],
        "notes": [
            ""
        ],
        "volume": "卷六百三十三",
        "no#": 78
    },
    {
        "title": "寄王十四舍人",
        "author": "司空图",
        "biography": "",
        "paragraphs": [
            "几年汶上约同游，拟为莲峰别置楼。",
            "今日凤凰池畔客，五千仞雪不回头。"
        ],
        "notes": [
            ""
        ],
        "volume": "卷六百三十三",
        "no#": 79
    },
    {
        "title": "纶阁有感",
        "author": "司空图",
        "biography": "",
        "paragraphs": [
            "风涛曾阻化鳞来，谁料蓬瀛路却开。",
            "欲去迟迟还自笑，狂才应不是仙才。"
        ],
        "notes": [
            ""
        ],
        "volume": "卷六百三十三",
        "no#": 80
    }
]