[
    {
        "title": "听琴",
        "author": "刘禹锡",
        "biography": "",
        "paragraphs": [
            "禅思何妨在玉琴，真僧不见听时心。",
            "秋堂境寂夜方半，云去苍梧湘水深。"
        ],
        "notes": [
            ""
        ],
        "volume": "卷三百六十五",
        "no#": 1
    },
    {
        "title": "魏宫词二首",
        "author": "刘禹锡",
        "biography": "",
        "paragraphs": [
            "日晚长秋帘外报，望陵歌舞在明朝。",
            "添炉欲𦶟熏衣麝，忆得分时不忍烧。",
            "日映西陵松柏枝，下台相顾一相思。",
            "朝来乐府长歌曲，唱著君王自作词。"
        ],
        "notes": [
            ""
        ],
        "volume": "卷三百六十五",
        "no#": 2
    },
    {
        "title": "杨枝词二首",
        "author": "刘禹锡",
        "biography": "",
        "paragraphs": [
            "迎得春光先到来，浅黄轻绿映楼台。",
            "只缘袅娜多情思，更被春风长倩猜。",
            "巫峡巫山杨柳多，朝云暮雨远相和。",
            "因想阳台无限事，来君回唱竹枝歌。"
        ],
        "notes": [
            ""
        ],
        "volume": "卷三百六十五",
        "no#": 3
    },
    {
        "title": "竹枝词二首",
        "author": "刘禹锡",
        "biography": "",
        "paragraphs": [
            "杨柳青青江水准，闻郎江上唱歌声。",
            "东边日出西边雨，道是无晴却有晴。",
            "楚水巴山江雨多，巴人能唱本乡歌。",
            "今朝北客思归去，回入纥那披绿罗。"
        ],
        "notes": [
            ""
        ],
        "volume": "卷三百六十五",
        "no#": 4
    },
    {
        "title": "堤上行三首",
        "author": "刘禹锡",
        "biography": "",
        "paragraphs": [
            "酒旗相望大堤头，堤下连樯堤上楼。",
            "日暮行人争渡急，桨声幽轧满中流。",
            "江南江北望烟波，入夜行人相应歌。",
            "桃叶传情竹枝怨，水流无限月明多。",
            "春堤缭绕水徘徊，酒舍旗亭次第开。",
            "日晚上楼招估客，轲峨大艑落帆来。"
        ],
        "notes": [
            ""
        ],
        "volume": "卷三百六十五",
        "no#": 5
    },
    {
        "title": "《踏歌词四首",
        "author": "刘禹锡",
        "biography": "",
        "paragraphs": [
            "春江月出大堤平，堤上女郎连袂行。",
            "唱尽新词欢不见，红霞映树鹧鸪鸣。",
            "桃蹊柳陌好经过，灯下妆成月下歌。",
            "为是襄王故宫地，至今犹自细腰多。",
            "新词宛转递相传，振袖倾鬟风露前。",
            "月落乌啼云雨散，游童陌上拾花钿。",
            "日暮江头闻竹枝，南人行乐北人悲。",
            "自从雪里唱新曲，直到三春花尽时。"
        ],
        "notes": [
            ""
        ],
        "volume": "卷三百六十五",
        "no#": 6
    },
    {
        "title": "步虚词二首",
        "author": "刘禹锡",
        "biography": "",
        "paragraphs": [
            "阿母种桃云海际，花落子成三千岁。",
            "海风吹折最繁枝，跪捧琼盘献天帝。",
            "华表千年一鹤归，凝丹为顶雪为衣。",
            "星星仙语人听尽，却向五云翻翅飞。"
        ],
        "notes": [
            ""
        ],
        "volume": "卷三百六十五",
        "no#": 7
    },
    {
        "title": "阿娇怨",
        "author": "刘禹锡",
        "biography": "",
        "paragraphs": [
            "望见葳蕤举翠华，试开金屋扫庭花。",
            "须臾宫女传来信，言幸平阳公主家。"
        ],
        "notes": [
            ""
        ],
        "volume": "卷三百六十五",
        "no#": 8
    },
    {
        "title": "秋词二首",
        "author": "刘禹锡",
        "biography": "",
        "paragraphs": [
            "自古逢秋悲寂寥，我言秋日胜春朝。",
            "晴空一鹤排云上，便引诗情到碧霄。",
            "山明水净夜来霜，数树深红出浅黄。",
            "试上高楼清入骨，岂如春色嗾人狂。"
        ],
        "notes": [
            ""
        ],
        "volume": "卷三百六十五",
        "no#": 9
    },
    {
        "title": "秋扇词",
        "author": "刘禹锡",
        "biography": "",
        "paragraphs": [
            "莫道恩情无重来，人间荣谢递相催。",
            "当时初入君怀袖，岂念寒炉有死灰。"
        ],
        "notes": [
            ""
        ],
        "volume": "卷三百六十五",
        "no#": 10
    },
    {
        "title": "竹枝词九首",
        "author": "刘禹锡",
        "biography": "",
        "paragraphs": [
            "白帝城头春草生，白盐山下蜀江清。",
            "南人上来歌一曲，北人莫上动乡情。",
            "山桃红花满上头，蜀江春水拍山流。",
            "花红易衰似郎意，水流无限似侬愁。",
            "江上朱楼新雨晴，瀼西春水縠纹生。",
            "桥东桥西好杨柳，人来人去唱歌行。",
            "日出三竿春雾消，江头蜀客驻兰桡。",
            "凭寄狂夫书一纸，家住成都万里桥。",
            "两岸山花似雪开，家家春酒满银杯。",
            "昭君坊中多女伴，永安宫外踏青来。",
            "城西门前滟滪堆，年年波浪不能摧。",
            "懊恼人心不如石，少时东去复西来。",
            "瞿塘嘈嘈十二滩，人言道路古来难。",
            "长恨人心不如水，等闲平地起波澜。",
            "巫峡苍苍烟雨时，清猿啼在最高枝。",
            "个里愁人肠自断，由来不是此声悲。",
            "山上层层桃李花，云间烟火是人家。",
            "银钏金钗来负水，长刀短笠去烧畬。"
        ],
        "notes": [
            ""
        ],
        "volume": "卷三百六十五",
        "no#": 11
    },
    {
        "title": "杨柳枝词九首",
        "author": "刘禹锡",
        "biography": "",
        "paragraphs": [
            "塞北梅花羌笛吹，淮南桂树小山词。",
            "请君莫奏前朝曲，听唱新翻杨柳枝。",
            "南陌东城春早时，相逢何处不依依。",
            "桃红李白皆夸好，须得垂杨相发挥。",
            "凤阙轻遮翡翠帏，龙池遥望麹尘丝。",
            "御沟春水相辉映，狂杀长安年少儿。",
            "金谷园中莺乱飞，铜驼陌上好风吹。",
            "城中桃李须臾尽，争似垂杨无限时。",
            "花萼楼前初种时，美人楼上斗腰肢。",
            "如今抛掷长街里，露叶如啼欲向谁。",
            "炀帝行宫汴水滨，数枝杨柳不胜春。",
            "晚来风起花如雪，飞入宫墙不见人。",
            "御陌青门拂地垂，千条金缕万条丝。",
            "如今绾作同心结，将赠行人知不知。",
            "城外春风吹酒旗，行人挥袂日西时。",
            "长安陌上无穷树，唯有垂杨管别离。",
            "轻盈袅娜占年华，舞榭妆楼处处遮。",
            "春尽絮花留不得，随风好去落谁家。"
        ],
        "notes": [
            ""
        ],
        "volume": "卷三百六十五",
        "no#": 12
    },
    {
        "title": "浪淘沙九首",
        "author": "刘禹锡",
        "biography": "",
        "paragraphs": [
            "九曲黄河万里沙，浪淘风簸自天涯。",
            "如今直上银河去，同到牵牛织女家。",
            "洛水桥边春日斜，碧流清浅见琼砂。",
            "无端陌上狂风急，惊起鸳鸯出浪花。",
            "汴水东流虎眼纹，清淮晓色鸭头春。",
            "君看渡口淘沙处，渡却人间多少人。",
            "鹦鹉洲头浪飐沙，青楼春望日将斜。",
            "衔泥燕子争归舍，独自狂夫不忆家。",
            "濯锦江边两岸花，春风吹浪正淘沙。",
            "女郎剪下鸳鸯锦，将向中流匹晚霞。",
            "日照澄洲江雾开，淘金女伴满江隈。",
            "美人首饰侯王印，尽是沙中浪底来。",
            "八月涛声吼地来，头高数丈触山回。",
            "须臾却入海门去，卷起沙堆似雪堆。",
            "莫道谗言如浪深，莫言迁客似沙沉。",
            "千淘万漉虽辛苦，吹尽狂沙始到金。",
            "流水淘沙不暂停，前波未灭后波生。",
            "令人忽忆潇湘渚，回唱迎神三两声。"
        ],
        "notes": [
            ""
        ],
        "volume": "卷三百六十五",
        "no#": 13
    },
    {
        "title": "洛中送韩七中丞之吴兴口号五首",
        "author": "刘禹锡",
        "biography": "",
        "paragraphs": [
            "昔年意气结群英，几度朝回一字行。",
            "海北江南零落尽，两人相见洛阳城。",
            "自从云散各东西，每日欢娱却惨凄。",
            "离别苦多相见少，一生心事在书题。",
            "今朝无意诉离杯，何况清弦急管催。",
            "本欲醉中轻远别，不知翻引酒悲来。",
            "骆驼桥上苹风急，鹦鹉杯中箬下春。",
            "水碧山青知好处，开颜一笑向何人。",
            "溪中士女出笆篱，溪上鸳鸯避画旗。",
            "何处人间似仙境，春山携妓采茶时。"
        ],
        "notes": [
            ""
        ],
        "volume": "卷三百六十五",
        "no#": 14
    },
    {
        "title": "送廖参谋东游二首",
        "author": "刘禹锡",
        "biography": "",
        "paragraphs": [
            "九陌逢君又别离，行云别鹤本无期。",
            "望嵩楼上忽相见，看过花开花落时。",
            "繁花落尽君辞去，绿草垂杨引征路。",
            "东道诸侯皆故人，留连必是多情处。"
        ],
        "notes": [
            ""
        ],
        "volume": "卷三百六十五",
        "no#": 15
    },
    {
        "title": "洛中春末送杜录事赴蕲州",
        "author": "刘禹锡",
        "biography": "",
        "paragraphs": [
            "樽前花下长相见，明日忽为千里人。",
            "君过午桥回首望，洛城犹自有残春。"
        ],
        "notes": [
            ""
        ],
        "volume": "卷三百六十五",
        "no#": 16
    },
    {
        "title": "夜燕福建卢侍郎宅因送之镇",
        "author": "刘禹锡",
        "biography": "",
        "paragraphs": [
            "暂驻旌旗洛水堤，绮筵红烛醉兰闺。",
            "美人美酒长相逐，莫怕猿声发建溪。"
        ],
        "notes": [
            ""
        ],
        "volume": "卷三百六十五",
        "no#": 17
    },
    {
        "title": "重送鸿举师赴江陵谒马逢侍御",
        "author": "刘禹锡",
        "biography": "",
        "paragraphs": [
            "西北秋风凋蕙兰，洞庭波上碧云寒。",
            "茂陵才子江陵住，乞取新诗合掌看。"
        ],
        "notes": [
            ""
        ],
        "volume": "卷三百六十五",
        "no#": 18
    },
    {
        "title": "赠长沙赞头陀",
        "author": "刘禹锡",
        "biography": "",
        "paragraphs": [
            "外道邪山千万重，真言一发尽摧峰。",
            "有时明月无人夜，独向昭潭制恶龙。"
        ],
        "notes": [
            ""
        ],
        "volume": "卷三百六十五",
        "no#": 19
    },
    {
        "title": "送霄韵上人游天台",
        "author": "刘禹锡",
        "biography": "",
        "paragraphs": [
            "曲江僧向松江见，又到天台看石桥。",
            "鹤恋故巢云恋岫，比君犹自不逍遥。"
        ],
        "notes": [
            ""
        ],
        "volume": "卷三百六十五",
        "no#": 20
    },
    {
        "title": "台城怀古",
        "author": "刘禹锡",
        "biography": "",
        "paragraphs": [
            "清江悠悠王气沉，六朝遗事何处寻。",
            "宫墙隐嶙围野泽，鹳鶂夜鸣秋色深。"
        ],
        "notes": [
            ""
        ],
        "volume": "卷三百六十五",
        "no#": 21
    },
    {
        "title": "戏赠崔千牛",
        "author": "刘禹锡",
        "biography": "",
        "paragraphs": [
            "学道深山许老人，留名万代不关身。",
            "劝君多买长安酒，南陌东城占取春。"
        ],
        "notes": [
            ""
        ],
        "volume": "卷三百六十五",
        "no#": 22
    },
    {
        "title": "扬州春夜李端公益张侍御登段侍御平路密县李少府𪽈秘书张正字复元同会于水馆对酒联句追刻烛击铜钵故事迟辄举觥以饮之逮夜艾群公沾醉纷然就枕余偶独醒因题诗于段君枕上以志其事",
        "author": "刘禹锡",
        "biography": "",
        "paragraphs": [
            "寂寂独看金烬落，纷纷只见玉山颓。",
            "自羞不是高阳侣，一夜星星骑马回。"
        ],
        "notes": [
            ""
        ],
        "volume": "卷三百六十五",
        "no#": 23
    },
    {
        "title": "逢王十二学士入翰林，因以诗赠",
        "author": "刘禹锡",
        "biography": "",
        "paragraphs": [
            "厩马翩翩禁外逢，星槎上汉杳难从。",
            "定知欲报淮南诏，促召王褒入九重。"
        ],
        "notes": [
            ""
        ],
        "volume": "卷三百六十五",
        "no#": 24
    },
    {
        "title": "阙下口号呈柳仪曹",
        "author": "刘禹锡",
        "biography": "",
        "paragraphs": [
            "彩仗神旗猎晓风，鸡人一唱鼓蓬蓬。",
            "铜壶漏水何时歇，如此相催即老翁。"
        ],
        "notes": [
            ""
        ],
        "volume": "卷三百六十五",
        "no#": 25
    },
    {
        "title": "监祠夕月坛书事",
        "author": "刘禹锡",
        "biography": "",
        "paragraphs": [
            "西皞司分昼夜平，羲和停午太阴生。",
            "铿锵揖让秋光里，观者如云出凤城。"
        ],
        "notes": [
            ""
        ],
        "volume": "卷三百六十五",
        "no#": 26
    },
    {
        "title": "元和甲午岁诏书尽征江湘逐客余自武陵赴京宿于都亭有怀续来诸君子",
        "author": "刘禹锡",
        "biography": "",
        "paragraphs": [
            "雷雨江山起卧龙，武陵樵客蹑仙踪。",
            "十年楚水枫林下，今夜初闻长乐钟。"
        ],
        "notes": [
            ""
        ],
        "volume": "卷三百六十五",
        "no#": 27
    },
    {
        "title": "元和十一年自朗州召至京，戏赠看花诸君子",
        "author": "刘禹锡",
        "biography": "",
        "paragraphs": [
            "紫陌红尘拂面来，无人不道看花回。",
            "玄都观里桃千树，尽是刘郎去后栽。"
        ],
        "notes": [
            ""
        ],
        "volume": "卷三百六十五",
        "no#": 28
    },
    {
        "title": "再游玄都观",
        "author": "刘禹锡",
        "biography": "",
        "paragraphs": [
            "百亩庭中半是苔，桃花净尽菜花开。",
            "种桃道士归何处，前度刘郎今又来。"
        ],
        "notes": [
            ""
        ],
        "volume": "卷三百六十五",
        "no#": 29
    },
    {
        "title": "与歌者米嘉荣",
        "author": "刘禹锡",
        "biography": "",
        "paragraphs": [
            "唱得凉州意外声，旧人唯数米嘉荣。",
            "近来时世轻先辈，好染髭须事后生。"
        ],
        "notes": [
            ""
        ],
        "volume": "卷三百六十五",
        "no#": 30
    },
    {
        "title": "望夫石",
        "author": "刘禹锡",
        "biography": "",
        "paragraphs": [
            "终日望夫夫不归，化为孤石苦相思。",
            "望来已是几千载，只似当时初望时。"
        ],
        "notes": [
            ""
        ],
        "volume": "卷三百六十五",
        "no#": 31
    },
    {
        "title": "听旧宫中乐人穆氏唱歌",
        "author": "刘禹锡",
        "biography": "",
        "paragraphs": [
            "曾随织女渡天河，记得云间第一歌。",
            "休唱贞元供奉曲，当时朝士已无多。"
        ],
        "notes": [
            ""
        ],
        "volume": "卷三百六十五",
        "no#": 32
    },
    {
        "title": "金陵五题：石头城",
        "author": "刘禹锡",
        "biography": "",
        "paragraphs": [
            "山围故国周遭在，潮打空城寂寞回。",
            "淮水东边旧时月，夜深还过女墙来。"
        ],
        "notes": [
            ""
        ],
        "volume": "卷三百六十五",
        "no#": 33
    },
    {
        "title": "金陵五题：乌衣巷",
        "author": "刘禹锡",
        "biography": "",
        "paragraphs": [
            "朱雀桥边野草花，乌衣巷口夕阳斜。",
            "旧时王谢堂前燕，飞入寻常百姓家。"
        ],
        "notes": [
            ""
        ],
        "volume": "卷三百六十五",
        "no#": 34
    },
    {
        "title": "金陵五题：台城",
        "author": "刘禹锡",
        "biography": "",
        "paragraphs": [
            "台城六代竞豪华，结绮临春事最奢。",
            "万户千门成野草，只缘一曲后庭花。"
        ],
        "notes": [
            ""
        ],
        "volume": "卷三百六十五",
        "no#": 35
    },
    {
        "title": "金陵五题：生公讲堂",
        "author": "刘禹锡",
        "biography": "",
        "paragraphs": [
            "生公说法鬼神听，身后空堂夜不扃。",
            "高坐寂寥尘漠漠，一方明月可中庭。"
        ],
        "notes": [
            ""
        ],
        "volume": "卷三百六十五",
        "no#": 36
    },
    {
        "title": "金陵五题：江令宅",
        "author": "刘禹锡",
        "biography": "",
        "paragraphs": [
            "南朝词臣北朝客，归来唯见秦淮碧。",
            "池台竹树三亩余，至今人道江家宅。"
        ],
        "notes": [
            ""
        ],
        "volume": "卷三百六十五",
        "no#": 37
    },
    {
        "title": "韩信庙",
        "author": "刘禹锡",
        "biography": "",
        "paragraphs": [
            "将略兵机命世雄，苍黄钟室叹良弓。",
            "遂令后代登坛者，每一寻思怕立功。"
        ],
        "notes": [
            ""
        ],
        "volume": "卷三百六十五",
        "no#": 38
    },
    {
        "title": "李贾二大谏拜命后寄杨八寿州",
        "author": "刘禹锡",
        "biography": "",
        "paragraphs": [
            "谏省新登二直臣，万方惊喜捧丝纶。",
            "则知天子明如日，肯放淮南高卧人。"
        ],
        "notes": [
            ""
        ],
        "volume": "卷三百六十五",
        "no#": 39
    },
    {
        "title": "美温尚书镇定兴元以诗寄贺",
        "author": "刘禹锡",
        "biography": "",
        "paragraphs": [
            "旌旗入境犬无声，戮尽鲸鲵汉水清。",
            "从此世人开耳目，始知名将出书生。"
        ],
        "notes": [
            ""
        ],
        "volume": "卷三百六十五",
        "no#": 40
    },
    {
        "title": "酬瑞州吴大夫夜泊湘川见寄一绝",
        "author": "刘禹锡",
        "biography": "",
        "paragraphs": [
            "夜泊湘川逐客心，月明猿苦血沾襟。",
            "湘妃旧竹痕犹浅，从此因君染更深。"
        ],
        "notes": [
            ""
        ],
        "volume": "卷三百六十五",
        "no#": 41
    },
    {
        "title": "征还京师见旧番官冯叔达",
        "author": "刘禹锡",
        "biography": "",
        "paragraphs": [
            "前者匆匆幞被行，十年憔悴到京城。",
            "南宫旧吏来相问，何处淹留白发生。"
        ],
        "notes": [
            ""
        ],
        "volume": "卷三百六十五",
        "no#": 42
    },
    {
        "title": "与歌者何戡",
        "author": "刘禹锡",
        "biography": "",
        "paragraphs": [
            "二十余年别帝京，重闻天乐不胜情。",
            "旧人唯有何戡在，更与殷勤唱渭城。"
        ],
        "notes": [
            ""
        ],
        "volume": "卷三百六十五",
        "no#": 43
    },
    {
        "title": "与歌童田顺郎",
        "author": "刘禹锡",
        "biography": "",
        "paragraphs": [
            "天下能歌御史娘，花前叶底奉君王。",
            "九重深处无人见，分付新声与顺郎。"
        ],
        "notes": [
            ""
        ],
        "volume": "卷三百六十五",
        "no#": 44
    },
    {
        "title": "燕尔馆破，屏风所画至精，人多叹赏题之",
        "author": "刘禹锡",
        "biography": "",
        "paragraphs": [
            "画时应遇空亡日，卖处难逢识别人。",
            "唯有多情往来客，强将衫袖拂埃尘。"
        ],
        "notes": [
            ""
        ],
        "volume": "卷三百六十五",
        "no#": 45
    },
    {
        "title": "赏牡丹",
        "author": "刘禹锡",
        "biography": "",
        "paragraphs": [
            "庭前芍药妖无格，池上芙蕖净少情。",
            "唯有牡丹真国色，花开时节动京城。"
        ],
        "notes": [
            ""
        ],
        "volume": "卷三百六十五",
        "no#": 46
    },
    {
        "title": "题欹器图",
        "author": "刘禹锡",
        "biography": "",
        "paragraphs": [
            "秦国功成思税驾，晋臣名遂叹危机。",
            "无因上蔡牵黄犬，愿作丹徒一布衣。"
        ],
        "notes": [
            ""
        ],
        "volume": "卷三百六十五",
        "no#": 47
    },
    {
        "title": "伤桃源薛道士",
        "author": "刘禹锡",
        "biography": "",
        "paragraphs": [
            "坛边松在鹤巢空，白鹿闲行旧径中。",
            "手植红桃千树发，满山无主任春风。"
        ],
        "notes": [
            ""
        ],
        "volume": "卷三百六十五",
        "no#": 48
    },
    {
        "title": "王思道碑堂下作",
        "author": "刘禹锡",
        "biography": "",
        "paragraphs": [
            "苍苍宰树起寒烟，尚有威名海内传。",
            "四府旧闻多故吏，几人垂泪拜碑前。"
        ],
        "notes": [
            ""
        ],
        "volume": "卷三百六十五",
        "no#": 49
    },
    {
        "title": "伤愚溪三首",
        "author": "刘禹锡",
        "biography": "",
        "paragraphs": [
            "溪水悠悠春自来，草堂无主燕飞回。",
            "隔帘惟见中庭草，一树山榴依旧开。",
            "草圣数行留坏壁，木奴千树属邻家。",
            "唯见里门通德榜，残阳寂寞出樵车。",
            "柳门竹巷依依在，野草青苔日日多。",
            "纵有邻人解吹笛，山阳旧侣更谁过。"
        ],
        "notes": [
            ""
        ],
        "volume": "卷三百六十五",
        "no#": 50
    },
    {
        "title": "伤循州浑尚书",
        "author": "刘禹锡",
        "biography": "",
        "paragraphs": [
            "贵人沦落路人哀，碧海连天丹旐回。",
            "遥想长安此时节，朱门深巷百花开。"
        ],
        "notes": [
            ""
        ],
        "volume": "卷三百六十五",
        "no#": 51
    },
    {
        "title": "代靖安佳人怨二首",
        "author": "刘禹锡",
        "biography": "",
        "paragraphs": [
            "宝马鸣珂踏晓尘，鱼文匕首犯车茵。",
            "适来行哭里门外，昨夜华堂歌舞人。",
            "秉烛朝天遂不回，路人弹指望高台。",
            "墙东便是伤心地，夜夜流萤飞去来。"
        ],
        "notes": [
            ""
        ],
        "volume": "卷三百六十五",
        "no#": 52
    },
    {
        "title": "碧涧寺见元九侍御和展上人诗有三生之句因以和",
        "author": "刘禹锡",
        "biography": "",
        "paragraphs": [
            "廊下题诗满壁尘，塔前松树已皴鳞。",
            "古来唯有王文度，重见平生竺道人。"
        ],
        "notes": [
            ""
        ],
        "volume": "卷三百六十五",
        "no#": 53
    },
    {
        "title": "思黯南墅赏牡丹",
        "author": "刘禹锡",
        "biography": "",
        "paragraphs": [
            "偶然相遇人间世，合在增城阿姥家。",
            "有此倾城好颜色，天教晚发赛诸花。"
        ],
        "notes": [
            ""
        ],
        "volume": "卷三百六十五",
        "no#": 54
    },
    {
        "title": "和浙西尚书闻常州杨给事制新楼因寄之作",
        "author": "刘禹锡",
        "biography": "",
        "paragraphs": [
            "文昌星象尽东来，油幕朱门次第开。",
            "且上新楼看风月，会乘云雨一时回。"
        ],
        "notes": [
            ""
        ],
        "volume": "卷三百六十五",
        "no#": 55
    },
    {
        "title": "后梁宣明二帝碑堂下作",
        "author": "刘禹锡",
        "biography": "",
        "paragraphs": [
            "玉马朝周从此辞，园陵寂寞对丰碑。",
            "千行宰树荆州道，暮雨萧萧闻子规。"
        ],
        "notes": [
            ""
        ],
        "volume": "卷三百六十五",
        "no#": 56
    },
    {
        "title": "赠李司空妓",
        "author": "刘禹锡",
        "biography": "",
        "paragraphs": [
            "高髻云鬟宫样妆，春风一曲杜韦娘。",
            "司空见惯浑闲事，断尽苏州刺史肠。"
        ],
        "notes": [
            ""
        ],
        "volume": "卷三百六十五",
        "no#": 57
    },
    {
        "title": "和西川李尚书伤孔雀及薛涛之什",
        "author": "刘禹锡",
        "biography": "",
        "paragraphs": [
            "玉儿已逐金镮葬，翠羽先随秋草萎。",
            "唯见芙蓉含晓露，数行红泪滴清池。"
        ],
        "notes": [
            ""
        ],
        "volume": "卷三百六十五",
        "no#": 58
    },
    {
        "title": "同乐天登栖灵寺塔",
        "author": "刘禹锡",
        "biography": "",
        "paragraphs": [
            "步步相携不觉难，九层云外倚阑干。",
            "忽然笑语半天上，无限游人举眼看。"
        ],
        "notes": [
            ""
        ],
        "volume": "卷三百六十五",
        "no#": 59
    },
    {
        "title": "有所嗟二首",
        "author": "刘禹锡",
        "biography": "",
        "paragraphs": [
            "庾令楼中初见时，武昌春柳似腰肢。",
            "相逢相笑尽如梦，为雨为云今不知。",
            "鄂渚蒙蒙烟雨微，女郎魂逐暮云归。",
            "只应长在汉阳渡，化作鸳鸯一只飞。"
        ],
        "notes": [
            ""
        ],
        "volume": "卷三百六十五",
        "no#": 60
    },
    {
        "title": "和裴相公傍水闲行",
        "author": "刘禹锡",
        "biography": "",
        "paragraphs": [
            "为爱逍遥第一篇，时时闲步赏风烟。",
            "看花临水心无事，功业成来二十年。"
        ],
        "notes": [
            ""
        ],
        "volume": "卷三百六十五",
        "no#": 61
    },
    {
        "title": "杏园花下酬乐天见赠",
        "author": "刘禹锡",
        "biography": "",
        "paragraphs": [
            "二十余年作逐臣，归来还见曲江春。",
            "游人莫笑白头醉，老醉花间有几人。"
        ],
        "notes": [
            ""
        ],
        "volume": "卷三百六十五",
        "no#": 62
    },
    {
        "title": "和乐天春词",
        "author": "刘禹锡",
        "biography": "",
        "paragraphs": [
            "新妆面面下朱楼，深锁春光一院愁。",
            "行到中庭数花朵，蜻蜓飞上玉搔头。"
        ],
        "notes": [
            ""
        ],
        "volume": "卷三百六十五",
        "no#": 63
    },
    {
        "title": "和严给事闻唐昌观玉蕊花下有游仙二绝",
        "author": "刘禹锡",
        "biography": "",
        "paragraphs": [
            "玉女来看玉蕊花，异香先引七香车。",
            "攀枝弄雪时回顾，惊怪人间日易斜。",
            "雪蕊琼丝满院春，衣轻步步不生尘。",
            "君平帘下徒相问，长伴吹箫别有人。"
        ],
        "notes": [
            ""
        ],
        "volume": "卷三百六十五",
        "no#": 64
    },
    {
        "title": "忆乐天",
        "author": "刘禹锡",
        "biography": "",
        "paragraphs": [
            "寻常相见意殷勤，别后相思梦更频。",
            "每遇登临好风景，羡他天性少情人。"
        ],
        "notes": [
            ""
        ],
        "volume": "卷三百六十五",
        "no#": 65
    },
    {
        "title": "醉答乐天",
        "author": "刘禹锡",
        "biography": "",
        "paragraphs": [
            "洛城洛城何日归，故人故人今转稀。",
            "莫嗟雪里暂时别，终拟云间相逐飞。"
        ],
        "notes": [
            ""
        ],
        "volume": "卷三百六十五",
        "no#": 66
    },
    {
        "title": "虎丘寺见元相公二年前题名怆然有咏",
        "author": "刘禹锡",
        "biography": "",
        "paragraphs": [
            "浐水送君君不还，见君题字虎丘山。",
            "因知早贵兼才子，不得多时在世间。"
        ],
        "notes": [
            ""
        ],
        "volume": "卷三百六十五",
        "no#": 67
    },
    {
        "title": "寄赠小樊",
        "author": "刘禹锡",
        "biography": "",
        "paragraphs": [
            "花面丫头十三四，春来绰约向人时。",
            "终须买取名春草，处处将行步步随。"
        ],
        "notes": [
            ""
        ],
        "volume": "卷三百六十五",
        "no#": 68
    },
    {
        "title": "吟乐天自问怆然有作",
        "author": "刘禹锡",
        "biography": "",
        "paragraphs": [
            "亲友关心皆不见，风光满眼倍伤神。",
            "洛阳城里多池馆，几处花开有主人。"
        ],
        "notes": [
            ""
        ],
        "volume": "卷三百六十五",
        "no#": 69
    },
    {
        "title": "和令狐相公别牡丹",
        "author": "刘禹锡",
        "biography": "",
        "paragraphs": [
            "平章宅里一栏花，临到开时不在家。",
            "莫道两京非远别，春明门外即天涯。"
        ],
        "notes": [
            ""
        ],
        "volume": "卷三百六十五",
        "no#": 70
    },
    {
        "title": "和令狐相公闻思帝乡有感",
        "author": "刘禹锡",
        "biography": "",
        "paragraphs": [
            "当初造曲者为谁，说得思乡恋阙时。",
            "沧海西头旧丞相，停杯处分不须吹。"
        ],
        "notes": [
            ""
        ],
        "volume": "卷三百六十五",
        "no#": 71
    },
    {
        "title": "酬令狐相公见寄",
        "author": "刘禹锡",
        "biography": "",
        "paragraphs": [
            "群玉山头住四年，每闻笙鹤看诸仙。",
            "何时得把浮丘袖，白日将升第九天。"
        ],
        "notes": [
            ""
        ],
        "volume": "卷三百六十五",
        "no#": 72
    },
    {
        "title": "令狐相公春思见寄",
        "author": "刘禹锡",
        "biography": "",
        "paragraphs": [
            "一纸书封四句诗，芳晨对酒远相思。",
            "长吟尽日西南望，犹及残春花落时。"
        ],
        "notes": [
            ""
        ],
        "volume": "卷三百六十五",
        "no#": 73
    },
    {
        "title": "城内花园颇曾游玩令公居守亦有素期适春霜一夕委谢书实以答令狐相公见谑",
        "author": "刘禹锡",
        "biography": "",
        "paragraphs": [
            "楼下芳园最占春，年年结侣采花频。",
            "繁霜一夜相撩治，不似佳人似老人。"
        ],
        "notes": [
            ""
        ],
        "volume": "卷三百六十五",
        "no#": 74
    },
    {
        "title": "奉和裴晋公凉风亭睡觉",
        "author": "刘禹锡",
        "biography": "",
        "paragraphs": [
            "骊龙睡后珠元在，仙鹤行时步又轻。",
            "方寸莹然无一事，水声来似玉琴声。"
        ],
        "notes": [
            ""
        ],
        "volume": "卷三百六十五",
        "no#": 75
    },
    {
        "title": "答裴令公雪中讶白二十二与诸公不相访之什",
        "author": "刘禹锡",
        "biography": "",
        "paragraphs": [
            "玉树琼楼满眼新，的知开合待诸宾。",
            "迟迟未去非无意，拟作梁园坐右人。"
        ],
        "notes": [
            ""
        ],
        "volume": "卷三百六十五",
        "no#": 76
    },
    {
        "title": "吴方之见示听江西故吏朱幼恭歌三篇颇有怀故林之想吟讽不足因而和之",
        "author": "刘禹锡",
        "biography": "",
        "paragraphs": [
            "侯家故吏歌声发，逸处能高怨处低。",
            "今岁洛中无雨雪，眼前风景是江西。"
        ],
        "notes": [
            ""
        ],
        "volume": "卷三百六十五",
        "no#": 77
    },
    {
        "title": "裴令公见示诮乐天寄奴买马绝句斐言仰和且戏乐天",
        "author": "刘禹锡",
        "biography": "",
        "paragraphs": [
            "常奴安得似方回，争望追风绝足来。",
            "若把翠娥酬𫘧耳，始知天下有奇才。"
        ],
        "notes": [
            ""
        ],
        "volume": "卷三百六十五",
        "no#": 78
    },
    {
        "title": "酬思黯代书见戏",
        "author": "刘禹锡",
        "biography": "",
        "paragraphs": [
            "官冷如浆病满身，凌寒不易过天津。",
            "少年留取多情兴，请待花时作主人。"
        ],
        "notes": [
            ""
        ],
        "volume": "卷三百六十五",
        "no#": 79
    },
    {
        "title": "答张侍御贾喜再登科后，自洛赴上都赠别",
        "author": "刘禹锡",
        "biography": "",
        "paragraphs": [
            "又被时人写姓名，春风引路入京城。",
            "知君忆得前身事，分付莺花与后生。"
        ],
        "notes": [
            ""
        ],
        "volume": "卷三百六十五",
        "no#": 80
    },
    {
        "title": "赴连州途经洛阳诸公置酒相送张员外贾以诗见赠率尔酬之",
        "author": "刘禹锡",
        "biography": "",
        "paragraphs": [
            "谪在三湘最远州，边鸿不到水南流。",
            "如今暂寄樽前笑，明日辞君步步愁。"
        ],
        "notes": [
            ""
        ],
        "volume": "卷三百六十五",
        "no#": 81
    },
    {
        "title": "赠元九侍御文石枕以诗奖之",
        "author": "刘禹锡",
        "biography": "",
        "paragraphs": [
            "文章似锦气如虹，宜荐华簪绿殿中。",
            "纵使凉飙生旦夕，犹堪拂拭愈头风。"
        ],
        "notes": [
            ""
        ],
        "volume": "卷三百六十五",
        "no#": 82
    },
    {
        "title": "酬元九院长自江陵见寄",
        "author": "刘禹锡",
        "biography": "",
        "paragraphs": [
            "无事寻花至仙境，等闲栽树比封君。",
            "金门通籍真多士，黄纸除书每日闻。"
        ],
        "notes": [
            ""
        ],
        "volume": "卷三百六十五",
        "no#": 83
    },
    {
        "title": "酬杨侍郎凭见寄",
        "author": "刘禹锡",
        "biography": "",
        "paragraphs": [
            "翔鸾阙底谢皇恩，缨上沧浪旧水痕。",
            "疏傅挥金忽相忆，远擎长句与招魂。"
        ],
        "notes": [
            ""
        ],
        "volume": "卷三百六十五",
        "no#": 84
    },
    {
        "title": "酬马大夫登洭口戍见寄",
        "author": "刘禹锡",
        "biography": "",
        "paragraphs": [
            "新辞将印拂朝缨，临水登山四体轻。",
            "犹念天涯未归客，瘴云深处守孤城。"
        ],
        "notes": [
            ""
        ],
        "volume": "卷三百六十五",
        "no#": 85
    },
    {
        "title": "答杨八敬之绝句",
        "author": "刘禹锡",
        "biography": "",
        "paragraphs": [
            "饱霜孤竹声偏切，带火焦桐韵本悲。",
            "今日知音一留听，是君心事不平时。"
        ],
        "notes": [
            ""
        ],
        "volume": "卷三百六十五",
        "no#": 86
    },
    {
        "title": "重寄表臣二首",
        "author": "刘禹锡",
        "biography": "",
        "paragraphs": [
            "对酒临流奈别何，君今已醉我蹉跎。",
            "分明记取星星鬓，他日相逢应更多。",
            "世间人事有何穷，过后思量尽是空。",
            "早晚同归洛阳陌，卜邻须近祝鸡翁。"
        ],
        "notes": [
            ""
        ],
        "volume": "卷三百六十五",
        "no#": 87
    },
    {
        "title": "重寄绝句",
        "author": "刘禹锡",
        "biography": "",
        "paragraphs": [
            "淮西既是平安地，鸦路今无羽檄飞。",
            "闻道唐州最清静，战场耕尽野花稀。"
        ],
        "notes": [
            ""
        ],
        "volume": "卷三百六十五",
        "no#": 88
    },
    {
        "title": "酬杨八副使将赴湖南途中见寄一绝",
        "author": "刘禹锡",
        "biography": "",
        "paragraphs": [
            "知逐征南冠楚材，远劳书信到阳台。",
            "明朝若上君山上，一道巴江自此来。"
        ],
        "notes": [
            ""
        ],
        "volume": "卷三百六十五",
        "no#": 89
    },
    {
        "title": "遥和韩睦州元相公二君子",
        "author": "刘禹锡",
        "biography": "",
        "paragraphs": [
            "玉人紫绶相辉映，却要霜须一两茎。",
            "其奈无成空老去，每临明镜若为情。"
        ],
        "notes": [
            ""
        ],
        "volume": "卷三百六十五",
        "no#": 90
    },
    {
        "title": "吴兴敬郎中见惠斑竹杖兼示一绝聊以谢之",
        "author": "刘禹锡",
        "biography": "",
        "paragraphs": [
            "一茎炯炯琅玕色，数节重重玳瑁文。",
            "拄到高山未登处，青云路上愿逢君。"
        ],
        "notes": [
            ""
        ],
        "volume": "卷三百六十五",
        "no#": 91
    },
    {
        "title": "奉和裴令公夜宴",
        "author": "刘禹锡",
        "biography": "",
        "paragraphs": [
            "天下苍生望不休，东山虽有但时游。",
            "从来海上仙桃树，肯逐人间风露秋。"
        ],
        "notes": [
            ""
        ],
        "volume": "卷三百六十五",
        "no#": 92
    },
    {
        "title": "秋夜安国观闻笙",
        "author": "刘禹锡",
        "biography": "",
        "paragraphs": [
            "织女分明银汉秋，桂枝梧叶共飕飗。月露满庭人寂寂，霓裳一曲在高楼。"
        ],
        "notes": [
            ""
        ],
        "volume": "卷三百六十五",
        "no#": 93
    },
    {
        "title": "酬仆射牛相公晋国池上别后至甘棠馆忽梦同游因成口号见寄",
        "author": "刘禹锡",
        "biography": "",
        "paragraphs": [
            "已嗟池上别魂惊，忽报梦中携手行。",
            "此夜独归还乞梦，老人无睡到天明。"
        ],
        "notes": [
            ""
        ],
        "volume": "卷三百六十五",
        "no#": 94
    },
    {
        "title": "裴侍郎大尹雪中遗酒一壶兼示喜眼疾平一绝有闲行把酒之句斐然仰酬",
        "author": "刘禹锡",
        "biography": "",
        "paragraphs": [
            "卷尽轻云月更明，金篦不用且闲行。",
            "若倾家酿招来客，何必池塘春草生。"
        ],
        "notes": [
            ""
        ],
        "volume": "卷三百六十五",
        "no#": 95
    },
    {
        "title": "和滑州李尚书上巳忆江南禊事",
        "author": "刘禹锡",
        "biography": "",
        "paragraphs": [
            "白马津头春日迟，沙州归雁拂旌旗。",
            "柳营唯有军中戏，不似江南三月时。"
        ],
        "notes": [
            ""
        ],
        "volume": "卷三百六十五",
        "no#": 96
    },
    {
        "title": "酬柳柳州家鸡之赠",
        "author": "刘禹锡",
        "biography": "",
        "paragraphs": [
            "日日临池弄小雏，还思写论付官奴。",
            "柳家新样元和脚，且尽姜芽敛手徒。"
        ],
        "notes": [
            ""
        ],
        "volume": "卷三百六十五",
        "no#": 97
    },
    {
        "title": "答前篇",
        "author": "刘禹锡",
        "biography": "",
        "paragraphs": [
            "小儿弄笔不能嗔，涴壁书窗且当勤。",
            "闻彼梦熊犹未兆，女中谁是卫夫人。"
        ],
        "notes": [
            ""
        ],
        "volume": "卷三百六十五",
        "no#": 98
    },
    {
        "title": "答后篇",
        "author": "刘禹锡",
        "biography": "",
        "paragraphs": [
            "昔日慵工记姓名，远劳辛苦写西京。",
            "近来渐有临池兴，为报元常欲抗行。"
        ],
        "notes": [
            ""
        ],
        "volume": "卷三百六十五",
        "no#": 99
    },
    {
        "title": "重答柳柳州",
        "author": "刘禹锡",
        "biography": "",
        "paragraphs": [
            "弱冠同怀长者忧，临岐回想尽悠悠。",
            "耦耕若便遗身老，黄发相看万事休。"
        ],
        "notes": [
            ""
        ],
        "volume": "卷三百六十五",
        "no#": 100
    },
    {
        "title": "登清晖楼",
        "author": "刘禹锡",
        "biography": "",
        "paragraphs": [
            "浔阳江色潮添满，彭蠡秋声雁送来。",
            "南望庐山千万仞，共夸新出栋梁材。"
        ],
        "notes": [
            ""
        ],
        "volume": "卷三百六十五",
        "no#": 101
    },
    {
        "title": "赴和州于武昌县再遇毛仙翁十八兄因成一绝",
        "author": "刘禹锡",
        "biography": "",
        "paragraphs": [
            "武昌山下蜀江东，重向仙舟见葛洪。",
            "又得案前亲礼拜，大罗天诀玉函封。"
        ],
        "notes": [
            ""
        ],
        "volume": "卷三百六十五",
        "no#": 102
    },
    {
        "title": "寄毗陵杨给事三首",
        "author": "刘禹锡",
        "biography": "",
        "paragraphs": [
            "挥毫起制来东省，蹑足修名谒外台。",
            "好著櫜鞬莫惆怅，出文入武是全才。",
            "曾主鱼书轻刺史，今朝自请左鱼来。",
            "青云直上无多地，却要斜飞取势回。",
            "东城南陌昔同游，坐上无人第二流。",
            "屈指如今已零落，且须欢喜作邻州。"
        ],
        "notes": [
            ""
        ],
        "volume": "卷三百六十五",
        "no#": 103
    },
    {
        "title": "陪崔大尚书及诸阁老宴杏园",
        "author": "刘禹锡",
        "biography": "",
        "paragraphs": [
            "更将何面上春台，百事无成老又催。",
            "唯有落花无俗态，不嫌憔悴满头来。"
        ],
        "notes": [
            ""
        ],
        "volume": "卷三百六十五",
        "no#": 104
    },
    {
        "title": "曹刚",
        "author": "刘禹锡",
        "biography": "",
        "paragraphs": [
            "大弦嘈囋小弦清，喷雪含风意思生。",
            "一听曹刚弹薄媚，人生不合出京城。"
        ],
        "notes": [
            ""
        ],
        "volume": "卷三百六十五",
        "no#": 105
    },
    {
        "title": "寄湖州韩中丞",
        "author": "刘禹锡",
        "biography": "",
        "paragraphs": [
            "老郎日日忧苍鬓，远守年年厌白苹。终日相思不相见，长频相见是何人。"
        ],
        "notes": [
            ""
        ],
        "volume": "卷三百六十五",
        "no#": 106
    },
    {
        "title": "杨柳枝",
        "author": "刘禹锡",
        "biography": "",
        "paragraphs": [
            "杨子江头烟景迷，隋家宫树拂金堤。",
            "嵯峨犹有当时色，半蘸波中水鸟栖。"
        ],
        "notes": [
            ""
        ],
        "volume": "卷三百六十五",
        "no#": 107
    },
    {
        "title": "田顺郎歌",
        "author": "刘禹锡",
        "biography": "",
        "paragraphs": [
            "清歌不是世间音，玉殿尝闻称主心。",
            "唯有顺郎全学得，一声飞出九重深。"
        ],
        "notes": [
            ""
        ],
        "volume": "卷三百六十五",
        "no#": 108
    },
    {
        "title": "夜闻商人船中筝",
        "author": "刘禹锡",
        "biography": "",
        "paragraphs": [
            "大艑高帆一百尺，新声促柱十三弦。",
            "扬州市里商人女，来占江西明月天。"
        ],
        "notes": [
            ""
        ],
        "volume": "卷三百六十五",
        "no#": 109
    },
    {
        "title": "闻道士弹思归引",
        "author": "刘禹锡",
        "biography": "",
        "paragraphs": [
            "仙公一奏思归引，逐客初闻自泫然。",
            "莫怪殷勤悲此曲，越声长苦已三年。"
        ],
        "notes": [
            ""
        ],
        "volume": "卷三百六十五",
        "no#": 110
    },
    {
        "title": "喜康将军见访",
        "author": "刘禹锡",
        "biography": "",
        "paragraphs": [
            "谪居愁寂似幽栖，百草当门茅舍低。",
            "夜猎将军忽相访，鹧鸪惊起绕篱啼。"
        ],
        "notes": [
            ""
        ],
        "volume": "卷三百六十五",
        "no#": 111
    },
    {
        "title": "赠刘景擢第",
        "author": "刘禹锡",
        "biography": "",
        "paragraphs": [
            "湘中才子是刘郎，望在长沙住桂阳。",
            "昨日鸿都新上第，五陵年少让清光。"
        ],
        "notes": [
            ""
        ],
        "volume": "卷三百六十五",
        "no#": 112
    },
    {
        "title": "赴连山途次德宗山陵寄张员外",
        "author": "刘禹锡",
        "biography": "",
        "paragraphs": [
            "常时并冕奉天颜，委佩低簪彩仗间。",
            "今日独来张乐地，万重云水望桥山。"
        ],
        "notes": [
            ""
        ],
        "volume": "卷三百六十五",
        "no#": 113
    },
    {
        "title": "尝茶",
        "author": "刘禹锡",
        "biography": "",
        "paragraphs": [
            "生拍芳丛鹰觜芽，老郎封寄谪仙家。",
            "今宵更有湘江月，照出菲菲满碗花。"
        ],
        "notes": [
            ""
        ],
        "volume": "卷三百六十五",
        "no#": 114
    },
    {
        "title": "梁国祠",
        "author": "刘禹锡",
        "biography": "",
        "paragraphs": [
            "梁国三郎威德尊，女巫箫鼓走乡村。",
            "万家长见空山上，雨气苍茫生庙门。"
        ],
        "notes": [
            ""
        ],
        "volume": "卷三百六十五",
        "no#": 115
    },
    {
        "title": "望洞庭",
        "author": "刘禹锡",
        "biography": "",
        "paragraphs": [
            "湖光秋月两相和，潭面无风镜未磨。",
            "遥望洞庭山水翠，白银盘里一青螺。"
        ],
        "notes": [
            ""
        ],
        "volume": "卷三百六十五",
        "no#": 116
    },
    {
        "title": "杨柳枝",
        "author": "刘禹锡",
        "biography": "",
        "paragraphs": [
            "春江一曲柳千条，二十年前旧板桥。",
            "曾与美人桥上别，恨无消息到今朝。"
        ],
        "notes": [
            ""
        ],
        "volume": "卷三百六十五",
        "no#": 117
    },
    {
        "title": "楼上",
        "author": "刘禹锡",
        "biography": "",
        "paragraphs": [
            "江上楼高二十梯，梯梯登遍与云齐。",
            "人从别浦经年去，天向平芜尽处低。"
        ],
        "notes": [
            ""
        ],
        "volume": "卷三百六十五",
        "no#": 118
    },
    {
        "title": "洛滨病卧户部李侍郎见惠药物谑以文星之句斐然仰谢",
        "author": "刘禹锡",
        "biography": "",
        "paragraphs": [
            "隐几支颐对落晖，故人书信到柴扉。",
            "周南留滞商山老，星象如今属少微。"
        ],
        "notes": [
            ""
        ],
        "volume": "卷三百六十五",
        "no#": 119
    },
    {
        "title": "故洛城古墙",
        "author": "刘禹锡",
        "biography": "",
        "paragraphs": [
            "粉落椒飞知几春，风吹雨洒旋成尘。",
            "莫言一片危基在，犹过无穷来往人。"
        ],
        "notes": [
            ""
        ],
        "volume": "卷三百六十五",
        "no#": 120
    },
    {
        "title": "句",
        "author": "刘禹锡",
        "biography": "",
        "paragraphs": [
            "湖上收宿雨。",
            "故国思如此，若为天外心。",
            "东屯沧海阔，南让洞庭宽。",
            "翠粒照晴露。。",
            "银花垂院榜，翠羽撼绦铃。"
        ],
        "notes": [
            ""
        ],
        "volume": "卷三百六十五",
        "no#": 121
    }
]