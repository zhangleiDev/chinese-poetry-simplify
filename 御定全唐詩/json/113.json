[
    {
        "title": "敬酬张九龄当涂界留赠之作",
        "author": "裴耀卿",
        "biography": "",
        "paragraphs": [
            "茂先实王佐，仲举信时英。气睹冲天发，人将下榻迎。",
            "珪符肃有命，江国远徂征。九派期方越，千钧或所轻。",
            "高帆出风迥，孤屿入云平。遄迈嗟于役，离忧空自情。",
            "饰簪陪早岁，接壤厕专城。旷别心弥轸，宏观义转倾。",
            "徒然恨饥渴，况乃讽瑶琼。"
        ],
        "notes": [
            ""
        ],
        "volume": "卷一百一十三",
        "no#": 1
    },
    {
        "title": "酬张九龄使风见示",
        "author": "裴耀卿",
        "biography": "",
        "paragraphs": [
            "兹地五湖邻，艰哉万里人。惊飙翻是托，危浪亦相因。",
            "宣室才华子，金闺讽议臣。承明有三入，去去速归轮。"
        ],
        "notes": [
            ""
        ],
        "volume": "卷一百一十三",
        "no#": 2
    },
    {
        "title": "赠张丞相",
        "author": "宋鼎",
        "biography": "",
        "paragraphs": [
            "汉上登飞幰，荆南历旧居。已尝临砌橘，更睹跃池鱼。",
            "盛德继微渺，深衷能卷舒。义申蓬阁际，情切庙堂初。",
            "郡挹文章美，人怀燮理余。皇恩傥照亮，岂厌承明庐。"
        ],
        "notes": [
            ""
        ],
        "volume": "卷一百一十三",
        "no#": 3
    },
    {
        "title": "酬故人还山",
        "author": "宋鼎",
        "biography": "",
        "paragraphs": [
            "举棹乘春水，归山抚岁华。碧潭宵见月，红树晚开花。",
            "肃穆轻风度，依微隐径斜。危亭暗松石，幽涧落云霞。",
            "思鸟吟高树，游鱼戏浅沙。安知余兴尽，相望紫烟赊。"
        ],
        "notes": [
            ""
        ],
        "volume": "卷一百一十三",
        "no#": 4
    },
    {
        "title": "和张荆州九龄晨出郡舍林下",
        "author": "崔颂",
        "biography": "",
        "paragraphs": [
            "优闲表政清，林薄赏秋成。江上悬晓月，往来亏复盈。",
            "天云抗真意，郡阁晦高名。坐啸应无欲，宁辜济物情。"
        ],
        "notes": [
            ""
        ],
        "volume": "卷一百一十三",
        "no#": 5
    },
    {
        "title": "奉酬张洪州九龄江上见赠",
        "author": "孙翃",
        "biography": "",
        "paragraphs": [
            "受命谳封疆，逢君牧豫章。于焉审虞芮，复尔共舟航。",
            "怅别秋阴尽，怀归客思长。江皋枉离赠，持此慰他乡。"
        ],
        "notes": [
            ""
        ],
        "volume": "卷一百一十三",
        "no#": 6
    },
    {
        "title": "古意赠孙翃",
        "author": "徐仁友",
        "biography": "",
        "paragraphs": [
            "南望缑氏岭，山居共涧阴。东西十数里，缅邈方寸心。",
            "云日落广厦，莺花对孤琴。琴中多苦调，凄切谁复寻。"
        ],
        "notes": [
            ""
        ],
        "volume": "卷一百一十三",
        "no#": 7
    },
    {
        "title": "奉和姚令公驾幸温汤喜雪应制",
        "author": "苏绾",
        "biography": "",
        "paragraphs": [
            "汉主新丰邑，周王尚父师。云符沛童唱，雪应海神期。",
            "林变惊春早，山明讶夕迟。况逢温液霈，恩重御裘诗。"
        ],
        "notes": [
            ""
        ],
        "volume": "卷一百一十三",
        "no#": 8
    },
    {
        "title": "咏月",
        "author": "康庭芝",
        "biography": "",
        "paragraphs": [
            "天使下西楼，光含万里秋。台前疑挂镜，帘外似悬钩。",
            "张尹将眉学，班姬取扇俦。佳期应借问，为报在刀头。"
        ],
        "notes": [
            ""
        ],
        "volume": "卷一百一十三",
        "no#": 9
    },
    {
        "title": "山行见孤松成咏",
        "author": "张宣明",
        "biography": "",
        "paragraphs": [
            "孤松郁山椒，肃爽凌清霄。既挺千丈干，亦生百尺条。",
            "青青恒一色，落落非一朝。大厦今已构，惜哉无人招。",
            "寒霜十二月，枝叶独不凋。"
        ],
        "notes": [
            ""
        ],
        "volume": "卷一百一十三",
        "no#": 10
    },
    {
        "title": "使至三姓咽面",
        "author": "张宣明",
        "biography": "",
        "paragraphs": [
            "昔闻班家子，笔砚忽然投。一朝抚长剑，万里入荒陬。",
            "岂不服艰险，只思清国雠。山川去何岁，霜露几逢秋。",
            "玉塞已遐廓，铁关方阻修。东都日窅窅，西海此悠悠。",
            "卒使功名建，长封万里侯。"
        ],
        "notes": [
            ""
        ],
        "volume": "卷一百一十三",
        "no#": 11
    },
    {
        "title": "新都南亭别郭大元振",
        "author": "卢崇道",
        "biography": "",
        "paragraphs": [
            "竹径女萝蹊，莲洲文石堤。静深人俗断，寻玩往还迷。",
            "碧潭秀初月，素林惊夕栖。褰幌纳鸟侣，罢琴听猿啼。",
            "佳辰改宿昔，胜寄在暌携。长怀赏心爱，如玉复如珪。"
        ],
        "notes": [
            ""
        ],
        "volume": "卷一百一十三",
        "no#": 12
    }
]